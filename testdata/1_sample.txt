Mon lean okta sápmelaš.
Mon lean okta sápmelaš, guhte lean bargan visot sámi bargguid ja mon dovddan visot sámi dili.
Ja mon lean ipmirdan, ahte Ruoŧa hállehus háliida min veahkehit nu olu go sáhttá, muhto sii eai oaččo riekta čielgasa, jur got dat lea min eallin ja dilli, deinnago sápmelaš ii sáhte jur juste čilget nu got lea.
Ja dasa lea dát sivva: go sápmelaš boahtá moskkus gámmirii, de son ii ipmir ii báljo maidege, go ii biegga beasa bossut njuni vuostá.
Su jurdagat eai golgga, go leat seainnit ja moskkus oaivvi nalde.
Ja ii leatge buorre sutnje orrut suhkkes vuvddiid siste, gos lea liegga ilbmi.
Muhto go sápmelaš lea alla váriid nalde, de sus lea oba čielggas jierbmi.
Ja jos doppe livččui čoakkánbáiki soames alla vári nalde, de veajálii sápmelaš čilget oba bures su iežas áššiid.
Mon lean jurddašan, ahte dat livččui buoremus, jos livččui dakkár girji, masa lea visot čállojuvvon bajás sámi eallin ja dilli, vai ii dárbbaš jearrat, got lea sámi dilli, ja vai eai beasa botnjat nuppe_ládje, dakkárat guđet háliidit sámiid nala gielistit, ja botnjat viso beare sámiid sivalažžan, go leat riiddut dálolaččaid ja sámiid gaskkas Norggas ja Ruoŧas.
Ja dasa ferte čállit visot dáhpáhusaid ja čilgehusaid, vai boađálii čielggas nu_ahte ipmirda juohke olmmoš.
Ja lea dat nuppiide sámiidenai hávski gullat sámi dili birra.
Dás gullá eanemus Juhkásjávrri suohkana sámiid birra.
Boarráseamos muitalusat sámiid birra, dat maid nubbi sápmi lea muitalan nuppi sápmái.
Dás leat juohkelágáš muitalusat, muhto ii leat vissis leatgo jur njuolga, go eai leat čállojuvvon.
Muitalus sápmelaččaid birra, gos sii leat vuohččan orron, ja got sin dilli lea leamaš, ja mainna sii leat eallán ja gos sii leat boahtán.
Son vulggii ja manai luoddaráigge.
Ja guovža leai mannan luotta gurrii fáktet, nugo suhttan guovžža dáhpi leage.
Ja go olmmoš lea guorrame luoddaráigge, de son, go oinnii olbmo, de rohkkáhii ja gaikkodii dakkaviđe jamas.
Muitalus go ledje guokte olbmo vuolgán " muoddá-ádjáid " ohcat.
Ja dat leigga gievrrat goappašagat.
Ja nubbi leai olu guovžžaid goddán, muhto nubbi ii lean bivdán ovdal guovžžaid.
Son leai árgi ja oahppameahttun.
Ja go soai gávnnaiga biertna, de son leai nu hilbat ahte rohkkáhii dakkaviđe.
Ja dat viegaiga stuora beazi duohkái, ja guovža ruohtai beazi duohkái ja spežžii birra beazi su rápmáiguin dahje ovdajulggiiguin.
Ja dat boares guovžabivdi dollii gitta guovžža rápmáid ja čuorvvui guoimmis boahtit goddit.
Muhto ii son boahtán, son manai ruoktot, ja jándora geažes vulggii geahččat.
Ja son oinnii ahte su rádná lea ein eallime; son doaivu, ahte dat gottáhalai.
Ja go son bođii lagabuidda, dadjá dat guhte lea doallame: " Boađe don dál dollet, ii dás leat várra, guovža lea juo váiban ja su gaccat leat nu čiekŋalasas beazi siste, ahte ii dárbbaš go veaháš deaddit beazi vuostá.
" Ja de nubbi bođii ja álggii doallat, ja nubbi dajai: " Doala dal donnai jándora, jos it doala, de borahalat!
" Ja son ii duostan luoitit, go dat nubbi guđii sugis doallat seammá guhká go leai ieš doallan.
Ja go leai jándor gollan, de son bođii ja gottii.
Ja de jearai: " Leago buorre, go nubbi guoddá akto nuppi heakkavárrii?
" Muitalus go rohkkáhii guovža olbmo.
Dat leai akto, ja son viegai beazi duohkái, ja guovža spežžii birra beazi ja de darváne gaccat beahcái gitta, ja dat olmmoš čuolastii guovžža rápmáid gaskat goappašagaid.
Ja bierdna gaikkihii luovos iežas ja vulggii vázzit guvttiin julggiin.
Ja dat olmmoš viegahii ja čuolastii oaivái, ja guovža gahčai eatnamii ja jámii.
Ja son oaččui ákšuin, ja dat ii leat gullon ahte ákšuin lea iežá goddán " muoddáádjá ".
Fávrrosorddas leai hui rássái ja čáppat olbmuid mielas.
Ja dan_dihte gohčoduvvui " Fávrrumus ordan ".
Ja das leai olu juohkelágáš rássi ja juopmu.
Ja das orro olu guovžžat.
Ja das leai váralaš juopmočoggiide, muhto go beatnagat ledje mielde, de dat balde ein guovžžaid.
Go guovža rohkkáha, de beatnagat álget snealkut guovžža bahtii, ja de son ferte ballát.
Okte leai okta vuolgán bajás juopmonođiin, ja de bođii guovža bálggesráigge ovddal, ja olmmoš ii nagadan viehkalit lossa nođiin.
Son velledii gopmut bálgá nala.
Ja guovža ii oaidnán ahte dat leai ealli olmmoš, son váccii birra ja susttašii juohke saji, ja susttašii bahtaráiggi, ja olmmoš bisttii buoskasa ja guovža suorganii ja ruohtastii eret.
Ja go son manai veaháš mátkki, de bođii nubbi guovža, ja son maiddá susttašii ja váccašii birra.
Ja son rabastii dan olbmo noađi, mii leai garra sistemuottá sisa biddjojuvvon juomut.
Ja go guovža rábastii gaccain, de dat rabihii, ja de bierdna suorganii ja ruohtastii ja manai vuovdái dego geađgi vulos: okta ruoškkas ja spoahkas leai.
Ja go olmmoš gulai ahte dat manai, de son vulggii ja manai ruoktot.
Muhto sus leai ballu velánai go bođii ruoktot, son leai suorganan nu sakka.
Guovžžas leat ovtta olbmo mielat ja ovcci olbmo fámut, ja danin son ii bala olbmuin, muhto guovtti vieljažis son ballá, dainna go guokte vieljaža eaba ráhkis iežaska heakka eanet go vielja heakka.
Muitalus návddi birra.
Návddi luohti álgá ná: Ovcci vuomi njolggiida ovtta veaiggis.
voja voja nana nana.
ovcci vuomi manai ovtta veaiggis.
voja voja nana nana.
Návddi lea Beargalat dahkan — Ipmil bosádii heakka njunneráiggiin — ja dainna návdi háliida beare bahás dahkat dego Beargalat.
Muhto ii lean váldi ' boares Beargalagas dahkat ii maidege válmmasin, muhto válmmas diŋggaid billistit leai sus vuoibmi.
Muhto dat eŋgel, mii leai Ipmila buoremus eŋgel, ja Ipmil suhtai, go álggii dahkat máŋga, maid ii soahpan, ja dalle son dagai návddinai.
Ja dainna lea dálnai vuoibmi noiddiin dahkat olbmuid návdin.
Dološ áiggiin leat diehttit leamaš, máŋggalágáš goansttaid diehtán.
Návdái maiddá lea leamaš dakkár goansta, ahte sii, go gávdne varas návdeluotta, de sii čuohpaste niibbiin dan luotta njealji čihkii jur luoddavuođu, ja de jorgalit luotta golmma geardde dohko gosa návdi lea mannan, ja dadjet ahte " Jesus Kristos sivdnit, juoksat ovdan ahte ovdan čázehiid ja goikkehiid ovdan ahte ovdan!
" Muhto ii galgga mannat rastá luotta ovdal_go lea daid lohkan.
Ja dasa galgá nu olu lohkat go leat návddit.
Návdi lea dakkár ahte lapmu luođa nu_ahte ii deaivva iige buollá bissu sisa.
Muhto dasa lea dákkár goansta: siktestit vuohččan beahceha gežiin, de easka njunnegežiin, ja de gal deaivá.
Ja návdi lea maid dakkár, ahte buktá olbmui nahkáriid, go lea fákteme návddi, go lea beasi nalde dahje ráiskki nalde.
Ja go boazoreainnár lea ealu reainnideame návddi dihte, de maid návdi nohkkada su.
Ja gumppes leat ovtta olbmo fámut ja ovcci olbmo mielat.
Ja dat guhte ruopmasa galgá riekta bivdit, dat galgá diehtit visot namaid sámegillii stálppis dein báikkiin gos návdi golgá, ja vel dat galgá jurddašit 9-lágaš bivdogoanstta dalle_go álgá bivdit návddi, ja dan galgá guođđit manjimussii maid áigu bidjat.
Boares áiggis leat noaiddit noidon suolaolbmuid návdin.
Ja dakkáriid mat eai máhttán olggul lohkat Áhčemiinna dahe Hearrá rohkadusa golmma gillii, de deid sáhtte noaidut, ja deid mat háliidedje olbmuid goddit dárbbu haga ja vigihis olbmuid, de dakkáriid sáhtte noaiddit lonuhit návdin.
Ja go jur leat ožžon válmmasin, de leat gohččon: " Rohkkát dal bohcco, váldde varas bierggu!
" Ja de dat rohkkáha dakkaviđe.
Ja jos oažžu bohccos vara, de šaddá návdin.
Ja dat leat dahkkon olu olbmot návdin, ja dasa leat gávdnon olu mearkkat dan birra, dakkár mearkkat, ahte go leat muhtun návddi náhkkelanjas gávdnon dološ olbmuid dollabiergasat, gaskamat ja nivssahat ja riššagárit ja didnu.
Ja dakkáriid sáhtte noaiddit lonuhit návdin velá álkibut, guđet leat goddán vigihis olbmuid, nugo dolin golge dáppe olu ruoššačuđit ja godde sámiid ja válde sámiid opmodagaid, ruđaid ja bohccuid, ja borre deid nu olu go dárbbaše.
Ja sámit dalle fertejedje čiehkádallat báktehoaluidenai.
Ja dalle sii manne dávjá ulddaid stohpui.
Ja go ulddat dihte ahte sámit leat báhtareame, de ledje sii hui buorit, ja adde ráđi ahte " dahket eatnama vuollái goađi, vai eai ruoššat gávnna, ja mii sáhttit ábuhit din ja beassat boahtit ságaide ", dadje ulddat.
Ja nuppi ráđi sii velá adde: " Dii dál sáhttibehtet ruoššaid bidjat návdin, go dat leat borran din bohccuid dego návddit njuoskkasin.
" Ja ulddat lohpidedje veahkkin.
Ja de Gieddegeašgálgu, go dal gulai dan ášši ', de son dajai bártniide, guđet mannet mehciin ohcame bohccuid biebmun: " Go dál fuomášehpet, ahte ruoššat leat lahka, de galgabehtet boahtit munnje muitalit, ja jos velá livččo bohccot lahka, de vuojehit bohccuid dohko guvlui!
" Ja go dat bártnit ledje fuomášan, ahte ruoššat leat lahka ja bohccot leat maiddá lahka, de sii vulge dakkaviđe Gieddegeašgálgu lusa.
Ja go sii bohte Gieddegeašgálgu lusa, de son manai ulddaid lusa.
Son leai dal oahpis ulddaide ja diđii gos sii orrot, ja goas galgá sin lusa mannat.
Ulddat nohkket beaivet ja ihkku gohcet; dalle lea čuovgat sidjiide.
Ja go Gieddegeašgálgu leai boahtán ulddaid lusa, de ulddat lohpidedje veahkkin dakkaviđe.
Ja de ulddat sihte mannat vuosttabeallái ruoššaid, ja de gohččut: " Ruohtastehket ' dál návdin, gea dole, boazu, váldet dan gitta, das lea njálgga biergu, ehpet de oaččo bohccuid muđui!
" Ja de son dagai nu.
Ja de ruoššat ruohtastedje, ja go ledje bohccot lahka, de rohkkáhedje deid bohccuid ja ožžo bohcco vara, ja de šadde návdin.
Ja de álge borrat olbmuid, ja sii ledje olu.
Ja de Gieddegeašgeret gulai got leai ášši, de manai son fas ulddaid lusa, ja de jearai ulddain ráđi ja muitalii, ahte dat gal lea geavvan nu got galggalii, muhto návdevalvi lea álgán borrat olbmuid: got lea ráđđi?
Ulddat dadje: " Gal dat lea ráđđi dasanai.
" Dál attii ulda ovtta unna láseža ja gohčui njorret návddi luotta nala ja " gohčo mannat ruoktot Ruoššariikii gos lehpet boahtán ".
Ja de son dagai nu got ulddat ledje gohččon, ja go son leai dahkan daid, de návdevalvi ruohtaste ja manne nu_ahte suovva čuoččui.
Ja sii manne ruoktot Ruoššariikii, ja dainna leat Ruoššariikkas nu olu návddit ja nu bahát ahte borret olbmuid.
Ja dan rájes álge olbmot dahkat gođiid eatnama vuollái, dat olbmot guđiid ulddat nevvo.
Ja ulddat gohččo dahkat dakkár rokkiid, mainna bivdet olu gottiid ja biertnaid ja návddiid ja visot meahcielliid.
Ja sii dahke daid, ja dat ledje buorit goansttat.
Ja ulddat manne dávjá sin luhtte guossin, ja ledje buorit daidda guđet eai garrudan.
Muhto juoigamii ulddat liikojedje, ja ulddat iežanai juiget dávjá, ja sámit leat oahppan ulddain juoigama.
Ja dat, guhte dálnai beassá ustibin ulddaide, gal ulddat leat seammá buorit dálnai.
Muhto eai dáláš olbmot máhte eambbo dahkat ulddaid ustibin, dainna go leat álgán nu garrudit.
Ja de leat ulddat suhttan dánáigásaš olbmuide.
Dán áigge ii gávdno eambbo go jur soamis, guhte lea ustit ulddaiguin.
Ja dat rokkit gávdnojit velá dálnai vihtanin, ahte dat lea duohta.
Ja dan rájes ohppe sámit olu noaidegoansttaide, ja sii bidje dalle ein bahás suollagiid návdin.
Ja dan_dihte eai lean dolin olu suollagat sámit, muhto go nohke noaiddit, de álge suollagat šaddat.
Goavka-Vulle ja návddi birra, 70 jagi áigi manjás.
Davánjunis lea allat nuorttabeale.
Ja go ledje golbma — sonnai — čuoiggaheame návddiid, de sii čuoiggahe Davánjunnása nala.
Ja de ledje návddit gorjon, dat lávii sin goarjunbáiki, ja lea ein dálnai.
Ja de sii áice návddiid, ja návddit ruohtastedje nuorttas dan aládasas vulos, ja manne návddit fiera ja čierastemiin vulos.
Ja Goavka-Vulle čierastii manjis, ja de dohppii návddi seaibái ja čierastii vulos, ja návdi gessui seaibbis.
Ja go bođii vári vuollái, de son gottii dego beatnaga.
Ja dat su rátnát eai duostan dakko, sii doivo, ahte dat sorbmahuvai, ja sii garve birra dan skálveluohká.
Ja go soai leigga boahtán, de leai Goavka juo njuovvan náhki eret.
Ja dakko ii leat nubbi olmmoš mannan dálvet, nu go livččo olbmot gullan.
Ja son leaige dego oarri, nu háhppil ja falli.
Čállojuvvon jagi 1908.
O. N. Svonni.
Svonni leai čuoigame meahcis, ja sus leai sáitesoabbi mielde.
Ja de son oaidná, go návddit bohtet rastá jávrri, ja de son bisánii vuordit dasságo návddit mannet gáddái.
Ja go návddit manne gáddái, de vulggii son mannjái.
Ja go son bođii oidnosii, de vulggii stuorimus ovddal ja manai stuora guosa vuollái, ja son galggai čugget sáitesoppiin; muhto ii vuordán, návdi ruohtastii fas.
Ja son suhtai.
Ja go dat stuorimus ruohtai čađa nuppiid, de son manai maid manjis, ja nuppit manne okta gosage.
Ja go son jovssai, de son čuggii dan stuoraha sáitesoppiin, ja nubbi leai jur buohta dan stuoraha bađa.
Ja dat nubbi rohkkáhii ja gáskkistii bulvii Svonni, ja gáskkii nu garrasit ahte manne bánit čađa juolggi.
Ja de son čuggii čađa čalbmái, nu_ahte niibi manai visot čalmmi sisa, ja de dat luittii ja ruohtastii eret ja manai ja skiivvustišgoahtá.
Ja nubbi návdi lea ein soabbegeažis, son ii duostan luoitit, son balai ahte dat boahtiba goappašat nala, ja de gale goddiba.
Muhto son dettii sáitesoppiin miestaga vuostá, ja dat gišvvarda ja čiekčá das heakkariiddus.
Ja dalle lea juohke ealli bahá borrat dahje gáskit, ja návdi erenoamážit, guhte lea vašáneamos ealli mii lea dáppe.
Iige son luoitán, ovdal_go oinnii ahte návdi vuoimmehuvai, de son luittii.
Ja de son čohkkedii dasa báldii, ja de su juolgi gálnnai nu_ahte ii sojadan ii vehášge, iige dat gierdange, dat šaddá nu bávččasnai.
Ja de son jurddašii, ahte de dál son jápmá dasanaga.
Muhto de bohte guokte láddelačča, mat ledje čuoiggaheame seammá deid návddiid, muhto ledje báhčán nu guhkás manjás.
Ja eai sii diehtán nuppit nuppiin maidege, muhto sii gávnnade das.
Ja go sii gulle, ahte dat leai biestán ovtta bealleheakkas, de soai áigguiga vuolgit dan doarridit, muhto Svonni ii luoitán.
Son dajai: " Jos mon okto bážán, de mon jámán dásanaga.
" De soai lohpideigga ábuhit, maid sáhttiba.
Ja son gohčui njuovvat návddi.
Ja go soai njuovaiga náhki eret, de gohčui rahpat čoavjji návddis.
Ja soai dagaiga dan.
Ja de gohčui váldit sáhpi ja leksosiid.
Ja de son njoarai sáhpi vuohččan háviide, ja de giesai leksosiid birra juolggi deid háviid nala, ja dat válde várkka dakkaviđe eret.
Ja go son leai veaháš áiggi, de nogai gihpu, ja son geahččalii veaháš sojaldahttit, ja ii gierdan vuohččan eanet go ovtta millimehtara árvvu.
Ja de son geahččalii ein veaháš, dassá_go oaččui njuolgat juolggi.
Ja go oaččui njuolgat juolggi, de son geahččalii dakkaviđe mannat sabehiid nala.
Ja de son geahččalii jođihit juolggi, ja de sodjagođii ja gierdagođii.
Ja de son dajai rátnáidasas: " Gal doai oažžubeahtti mannat návddi mannjái, mon oainnán ahte mon beasan ruoktot.
" Ja Svonni manai ruoktot.
Ja go son čohkkedii bearpmeha nala, ja de álge gáfe vuoššat, ja ovdal_go leai gáffe válmmas, de leai sus juolgi dego muorra, ii sodjalan ii vehášge.
Ja das ferteje olbmot veahkehit loidui vealládansadjái.
Ja das son vealládii golbma vahku, ovdal_go beasai olggos goađis.
Ja dat hávit dovdojit velá jápmima rádjái.
Ja son eallá ein ja lea sámipoliisa.
Okta sápmelaš leai čuoiggaheame návddi, ja go son jovssai, de son gale časkit galggai, muhto návdi snelkii sabehii ja ravgii olbmo eret sabeha nalde ja gáskkestii sabeha cuovkkas.
Ja de snelkii olbmo gihtii ja gáskkii nu_ahte nogai vuoibmi gieđas.
Ja son šattai vuollái návddi ja ii ožžon niibbige.
Ja návdi oaččui vel nuppinai gieđa ja gáskkii dannai.
Ja de son viimmat oaččui niibbi, ja de divui niibenjuni návddi gilgga vuostá ja de rattiinis deaddilii, ja de niibi basttii návddi sisa.
Ja de návdi luittii ja jámii son gale.
Muhto sus ii lean vuoibmi gieđain, ii maidege.
Ii sus lean vuoibmi gieđain dan meari ahte leai nagadit čugget návddi, son fertii rattiin deaddilit niibbi.
Ja de son beasai goit bealleheakkas ruoktot, muhto skibai olles dálvvi, ja goase jápmá.
Lihkolaš reaisu.
Okta sápmi vulggii čuoiggahit návddi ( 1898 ), namalassii Ruvdos-Lásse, son eallá ein.
Son vulggii návdevalvvi čuoiggahit, ja jovssai guhtta návddi ja gottii beare cábmimiinna.
Ja dat gale leai dávjá goddán čuoiggahemiin.
Ja leai gale sonnai biestán nala návddi, ja lea dohppen návdi gihtii, muhto son leai coggalan gieđa návddi njálbmái gitta njillui, ja de čárvon njielu ja nuppiin gieđain čuggen návdái — ja gottii dego beatnaga.
Beatnaga máinnas.
Beana lea leamaš maiddá meahciealli.
Ja son álggii atnit váivin ohcat biepmu mehciin, go dat leai muhtumin hui nealgi, go ii gávdnon biebmu, go ii lean návdi bohccuiguin ovttain báikkiin.
Go návdi ja bohccot leat ovttain báikkiin, de lea gale biebmu visot meahcielliide, ja dalle leat čoahkis visot meahcieallit, geatkkit, riebanat, garjját, goaskimat ja beatnagat.
Ja dalle gal leai biebmu.
Muhto dallenai leai hoahppu ja ballu, ja boahtá návdi dahje geatki, mat leaba gievrrabut, soai rihpaba.
Ja jos ii ballá geahnoheabbu eret, de son gottáhallá.
Návdi goddá dávjá geahnohet elliid, riebaniid, njálaid, njoammiliid ja beatnagiid.
Ja beana jurddašišgođii: " Mon vuolggán sápmelažžii bálván.
" Son muittii, go son leai okte mannan sápmelačča siiddas.
Vuohččan sápmelaš leai ealu čohkkeme, ja beana geahčai ja guldalii go sápmelaš leai ealu čohkken.
Ja go sápmelaš leai vuorrádusas, go ii oaččo ealus čoahkkái, de son rágui, ja riehčut šattai, ja biškkui, ja de máhtii ciellat dego beana.
Ja go beana dan gulai, de son álggii ciellat ja vulggii ruohttat dohko sámi guvlui, ja de bohccot balláje ja ruhtte čoahkkái.
Ja de sápmi liikui beatnagii ja siđai álgit alccesis reaŋgan.
Ja son dalle siđai boahtit guossái, ja son attii sutnje liema čuohkat ja beana liikui čuhkosii.
Ja son oinnii, ahte loaiddus ledje olu dávttit ja biergobinnát ja háliidii deid oažžut borrat, muhto ii son duostan.
Son balai veaháš, jos dat goddá su.
Son vulggii ein meahccái ja mátkkoštii doppe ja ozai biepmu doppe ja gávnnai návddi luotta, ja guorai dasságo gávnnai, go leai návdi goddán njoammila.
Ja ozai son das, muhto ii gávdnan eambbo go ovdajuolggi, ja dan son gáskkii, ja go leai geargan, de vulggii fas guorrat.
Ja de son gávnnai bohccoráppi, ja das ledje olu iežá elliid luottat, ja leai dasnai okta juolgi ja dávttit, ja de son válddii ja borai ja guttii mielddis ja manai dakko gokko ledje olu iežá luottat.
Ja son gávnnai doppe, go leai rieban goddojuvvon ja borron nu_ahte ii lean iežá go seaibi.
Ja son gal liikui, go návdi dan gottii eret, mii láve álo borrame juohke sajis gos lea biebmu.
Ja go son ein guoradii, de son gávnnai, go leai goddán su guoimmi ja borran, dušše leai oaivi ja seaibi, muhto son dovddai vissásii, ahte dat lea su rádná.
Ja de son ballagođii, " got dat goddá munai ".
Ja go son gulai návddiid boahtime, de son ballái ja ruohtai ovttatmanos sápmelačča lusa.
Ja go bođii, de son dajai: " Váldde dal mu reaŋgan, in mon háliit šat meahcieallin orrut.
" Sápmelaš jearai: " Maid don siđat bálkán?
" Beana vástidii: " In mon siđa iežágo liema ja snuggamuša, ja ii cábmit dan sivas go in veaje eanet bargat.
" Ja de soai soabaiga, ja beana álggii reaŋgan.
Ja dat leai sápmái hui buorre.
Ja de dat sápmi bijai dan beatnagis viežžat lasi beatnagiid, ja dat vieččai lasi.
Ja okta leai dakkár beana, mii diđii ovdal juo goas návddit bohtet, ja son muitalii isidasas, ahte návddit leat lahka, ja isit álggii čohkket ealus ja reainnidit garrasit.
Ja leat velá dálnai soames beatnagat dakkárat, mat leat várrugasat ja dihtet goas návdi boahtá.
Muhto eai dál šat sáhte hupmat beatnatgiela oktage, ja dainna eai ipmir maid beana muitala.
Muhto muhtun beana gal ipmirda, maid olmmoš hupmá.
( Ja boares áiggis leat hupman visot eallit ja muorat ja geađggit ja visot mii gávdno eatnama nalde, ja nu galget hupmat manjimus duomu áigginai.
) Muhto beana lea sihtan velá ovtta áššis, ahte go son boarásnuvvá, de su galgá harccastit, ii galgga iežá_ládje goddit su, ja galgá harcet seakka báttiin mii fargga čavgá, vai ii son šatta biidnahuvvat.
Ja gii beatnaga siivvut harce, ja lea siivui leamaš dalle_go beana leai garra barggus ja leai váiban, de dat oažžu buori beanalihku.
Ja guhte ii leat nu dahkan, go lea soabat, de sus lea heajos beanalihkku.
Ja manjimus beaivvi lea beana vuosttaš nalaguoddi — ja de mannjil iežá luonddogáhppálagat, mat leat olbmo hálddahusa vuolde — daid nala, geat leat barggahan liiggás garrasit dahje lossa gurpmiid bidjan ja de cábmán velá.
Ja ealitriehpu, geas ii leat njálbmi dadjat, ahte ii son nagat geassit!
Ja dainna son ferte geassit ja guoddit nu lossadanai, ahte goase heagga manná, ja nu_ahte olmmošnai gulai dan surges jiena, mii lea muhtumin dego šuohkkinjietna, ja goit ein dakkár surges jietna, mii manná goase čađa dávttiid olbmos, go ii leat juo ila rágalunddot olmmoš.
Dan gal galggalii muitit juohkehaš, ahte ii leat ila garas su vuložiiddásis, leatgo olbmot dahje luonddogáhppálagat.
Veháš lottiid birra ja riebaniid ja sáhpániid birra, mat golget badjel eatnamiid.
Visot leat golgit, mat dása vuollái namahuvvojit.
Ja goddesáhpán lea ovdamanni iežá golgi elliin.
Go sáhpán boahtá deike dán davveeatnamii, de mannjil boahtá rieban ja njálla ja rievssat ja skuolfi ja fállit ja boaimmáš, buoidagat ja máŋga iežá smávva rievssatborri.
Ja go sáhpán jápmá dahje vuolgá golgat, de dalle vulget iežátnai, mat leat dás ovdalis muitaluvvon.
Ja dain ii leat vissis goppos dat golget.
Muhto boazu manná dohko gosa dovdá guohtuma dálvái šaddame.
Muhto návddis lea vissis, dat golgá, nuortan boahtá ja oarjjás manná, jos ii boađe ruovderaŧŧi doarrásii ovdii.
Dan dat ii duostta badjel mannat, ii báljo goasge; muhto manná jur, go lea hui rohkkes návdi, ja lea hui muohtadálki ja guoldu, ja lea ruovderaŧŧi bisánan dahje streiken, nu_ahte ii duohko deike vávdno golgga álo.
Rievssaha birra.
Viššalis rievssatbivdi gal birge.
Rievssat lea čakčadálvvi duottarjogaid nalde eanemus ja dein rođuin, mat bohtet duoddariin vulos.
Muhto go čoasku dálvi, de boahtá dakkár vuovdái mii lea lagamušas duoddariid, de dein orru garraseamos dálvvi.
Ja giđđadálvve, go álgá ilbmi liegganit, de fas johtá bajás duoddariid vuollái bajimus muoraid sisa.
Várrerievssat dahje giron, dat lea olu unnit go vuovderievssat — dego sápmelaččat leat maiddá unnibut go visot dáluorrut.
Ja sápmelaččat leat guoggasat ja juolggit roaŋkasat, deinnago sámit šaddet galbmot juo mánnán.
Boares áiggi sámit leat jálubut leamaš go dáláš sámit.
Ja leat dat dáláš sámit láikkibutnai.
Dološ sámit leat olu bivdán rievssahiid ja guliid ja gottiid ja guovžžaid ja visot meahcielliid.
Guollebivddu birra.
Sámit, mat johtet geasset Norgii, eai astta guliid bivdit iežá go giđđat.
Dalle go vuosttaš ráiggit šaddet jávrriide, de sii oggot vuokkain, masa sii leat ieža dani leiken.
Ja dasa bidjet seaktin rukses ja fiskes láđđebinnáža, dasságo ožžot guoli, de bidjet guoli čoavjevuolis binná, ja dat lea olu buoret.
Ja čakčat bivdet velá njohcumiin unna jogažiin — dat lea čakčat hui olu unna guolás unna jogažiin — ja firpmiiguin ja nuhtiiguin, muhto ii dávjá.
Muhto báhčán leat maiddá hávggaid giđđat suonjuin suinniid siste.
Hávga gođđá giđđat ja hárri ja vuskonat, ja rávddut gođđet čakčat ja čuovžžat ja dápmohat.
Jos baján čeargu giđđat, ovdalgo lea jávri suddan, de šaddá guolehis geassi goit muhtun jávrriide; guolli ballá ja manná čiekŋalassii olles geassái dan geasi, go lea baján čergon jiekŋajávrri nala.
Muhto ii leat bivdu dušše dat ahte máhttá, muhto dat galgá lihkku maiddá.
Ja leat dološ olbmot atnán olu oaffarušgoansttaid bivddu dihte.
Dat leat juste siiddiid bálvalan eanemus bivdolihku dihte, ja boazolihku maiddá dihte.
Ja olbmo skibasvuođa dihte leat eanemus girkuide oaffaruššan, ja gal dat dálnai soamis oaffaruššá girkui olbmo dihte.
Ja bivdolihku dihte fas soamis geafes olbmui ja dakkárii, mii ii leat ila báhkin dahje bahádahkki.
Ja dakkáriidda maiddá oaffaruššet, mat leat váillagat, hui skierbmát nu ahte heajut birgejit, ja ein dakkár boares geafes olbmot dahje dakkár miellaváillagat, ja ein dakkárat mat heajut birgejit; dein lea lihkku, guhte daidda lohpida.
Ja lea muhtun sárdneolbmuinnai lihkku, muhto dan ferte geahččalit guđiin lea lihkku.
Muhto dat lea gale muhtumiin hui buorre lihkku.
Dás vehá čilgehus daidda oaffarušgoansttaide.
Girkui lohpiduvvo jos nu geavvá, go dat háliida guhte lea oaffaruššame.
Ja dat lea seammá_ládje, jos olbmuide lohpida.
Muhto dan maid lea lohpidan, dan galgá fal addit.
Ja dan lági leat dološ olbmotnai bálvalan, ahte sii leat lohpidan, go leat vuolgán bivdit.
Soames sieidi duđai, go oaččui čorvviid, ja muhtun siđai visot dávttiid, ja nu visot, ahte ii báze ii unnimusge dáktebinnás.
Guollesieidi ii sihtan iežá go vuojas beali, de dat vuojehii guliid nuohti sisa nu olu go olleje goarjidit.
Ja muhtun sieidi siđai olles ealli bohcco ja hervejuvvot galggai juohkelágáš hearvvain, láđđiin ja láiggiin ja silbbain ja golliin.
Ja muhtumat oaffarušše mánáidnai.
Iige dasa leat guhkes áigi, go leat manjimus oaffarušnoaiddit leamaš.
Manjimus lea leamaš Gummen oktan áhkáinis ja su áhčči Dobár, guhte oaffarušai logijahkásaš bártni oktan herggiin.
Veháš dálkemearkkat.
Váiggaslottiid birra.
Rievssaha birra.
Giega birra.
Guovssaha birra.
Rievssat lea diehtti.
Go rievssat eahkedisveaigin skeaiká, de boahtá muohtaborga, ja go rievssat njávgá, de boahtá dušše muohtti iige biegga.
Dat leat dálvet eanemus dát mearkkat.
Ja boazu maiddá dovdá: go son álgá čuskkodit dahje ruohttá nu olu go nagada, ja dat lea garra guolddu mearka.
Nubbi mearka: go boazu čallá muoraid, de boahtá njáhcu.
Ja go geasset áldu miesis njoallu, de boahtá arvi.
Go állahat bohtet olu olbmuid lahka, de dat šaddá hui garra borga.
Dat leat giđđadálvve.
Ja go bohtet olu cizážat, de boahtá stuora muohtti.
Dat leat dat, guđet gohččojit goartacizážin.
Ja go dat seaivu máná gietkkagoagi nala, de dat mánná jápmá.
Ja jos dat seaivu olbmo boahkániidda, de dat olmmoš jápmá.
Ja dat cizáš orru dáppe olles dálvviid, dat lea čáhppeslágáš ja oaivi lea vielgat birra čalmmiid.
Ja állat lea veaháš stuoribus ja vielgat.
Ja go giđđat álget boahtit bárbmolottit, de leat olu diidalottit, bižus lea okta.
Go bihčosa gullá iđedis ovdal_go lea borran juoidá, de son baikkahallá, ja dat olmmoš lea dan jagi hui lihkoheapmi.
Muhto dat gii lea háhppehan borrat, de ii baikkáhala iđedis, ovdal_go gullá dan lotti.
Ja dat leat dakkárat ein iežá lottitnai, giehka ja gáhkkor.
Giehka lea dat loddi, mii ii astta dikšut moniidis.
Son doalvu iežá lottiid beassái moniidis.
Ja dat dikšot su moniidnai, ja son ieš manná ja guhkká juohke báikkis.
Ja go son lea ollen deike, de easka billahuvvet muorjjit.
Sámit lávejit dadjat: " dál lea giehka baikán murjjiid, dat eai borat šatain.
" Giehka lea noaideloddi.
Okta mearkkalaš dáhpáhus, go giehka bođii ovtta sámi goađi lusa ja álggii borrat bierggu suonjiris — ja dan eai lean oaidnán boares olbmot — ja dan goađis jápme ovtta geasis golbma olbmo.
Ja vuoražas lea maiddá seammálágáš noaideloddi, dat maiddá čuvoda sámiid ja borrá bierggu suonjiris dan olbmos, gean dovdá jápmit, dahje guđe goađi álgá čuvodit, de dan goađis jápmá soames olmmoš.
Ja bižus lea maid dakkár, mas dovdá dálkki jienas.
Go son dovdá bahás čoaska dálkki, de son dadjá " bi-bi-i, direl-direl " — de boahtá čoaskkis.
Muhto go son dadjá " bibel-direl-direl ", de šaddá bivval.
Ja gáhkkor lea maiddá dakkár noaiddes loddi, son maid baiká, ja son atná maid uvhriid, son addá jávrái golbma moni.
Gáhkkor maiddá atná earálágáš jiena, go dálkki rievdama dovdá.
Go son dadjá " ga-go-ga-go ", dat merke gáhkkora giittu namas, dallego boahtá buorre dálki.
Ja go son dovdá heajos dálkki, de son čuorvu " vare livččui luhkka, vare livččui luhkka ( var-luk, var-luk )!
" Ja gáhkkora julggiid birra lea veaháš muitalus ná: Go Ipmil leai sivdnidan visot lottiid, ja julggiid ii lean muitán addit gáhkkorii, ja de son dajai: " Dá leat dat ránes juolggit.
" Muhto gáhkkor ii fuollan ránes julggiid, son siđai maiddá rukses julggiid dego čuotnjágis, ja go ii ožžon deid, de son girdilii ja dajai: " Gal iežá lágii lean čáppat, muhto julggiid in ožžon.
" Ja de girdilii, ja de Ipmil bálkestii julgiid mannjái bahtii.
Ja dainna leat gáhkkora juolggit maŋásbahtii, ja dainna gáhkkor ja dovtta eaba sáhte vázzit, muhto vuodjat ja buokčat lea son buot gievrramus.
Ja gáhkkoris lea guhkes njunni ja sákkas, ja dat lea leamaš dološ áiggiin buorre soahtebierggas dávgenjuollan, dan eai leat sáhttán lapmut dološ luođđa- dahje njuollalabmut.
Dat lea adnon dávgenjuollan, ja lea dat adnon sáitinnai, ja dan ii leat sáhttán lapmut ii oktage.
Okte leai okta ruošša, maid eai sáhttán goddit, son lamui visot ruovddi, muhto ii son lean gievra, ja son leai juo boaris.
Ja de okta noaiddes sápmi diđii, ahte gáhkkora njuni ii sáhte lapmut ii oktage.
Ja de geahčai ovtta gievrramus sámi vuolgit ja njáhkat dohko gos son orui, vai son beasalii boahtit su lusa oađidettiin, nu_ahte ii gula, ovdalgo son oaidná su; de gal oažžu lihkkat mannjil_go son lea beassan oaidnit.
Ja dat lea juohke sajis: goabbá gávdná nuppi oađđime, de dat vuoitá.
Ja dat sápmi bođii ja gávnnai oađđime ruošša, ja de ruošša gulai, ja de šattaiga doarrut.
Muhto ruošša dovddai, ahte ii son dál biđe — son leai diehtti maiddá — ja son vulggii juo eret ja dajai: " Ale daga munnje maidege.
" Ja son lohpidii ahte ii son daga maidege.
Ja go son vulggii viehkat, de sápmi ii máltán, son vulggii viegahit, ja go jovssai, de son geahččalii čugget gáhkkora njuniin.
Ja ruošša dovddai, ahte dat basttii su sealgái ja de gilddii: " Ale mu čuokko.
" Ja sápmi dajai: " In dat mon leat, dat lea gáhkkora njunni.
" Ja de son gottii dan stuora noaiddes ruošša, masa ii lean bastán ii oktage njuolla iežá go gáhkkora njunni.
Guovssat lea álo vuvddiin sámiid luhtte, ja son borrá biergguid, muhto ii dat leat goit bahás loddi.
Son lea Ipmila eŋgelat, ja goartocizáš lea fas Biro eŋgelat.
Ja okta unna čáppa cizáš lea, mii boahtá bárpmus, ja dan namma lea biellocizáš.
Ja dat lea máŋggafearggat, das lea gáibbi vuolde fiskat ja ruoksat ja ruoná ja alit.
Ja son sáhttá jietnadit 100 gillii.
Ja dan namma lea giellavealgu maiddá.
Ja go dat dovdá beaivvadaga, de dat spelle juohke lági ja muhtumin čuojaha divgga.
Ja go dovdá čoaska dálkki, de sus lea hui doaŋggas njuovčča, son ii oaččo čáppa jiena.
Ja dat leat njeallje lotti, mat čuvvot sámiid: garjá ja rievssat ja guovssat ja cizáš.
Ja dat čuvvot dálvviid, dat atnet guoibmin sámi siidda.
Ja ožžot dat biepmunai, dat bierggu, mat borret bierggu.
Ja rievssat gávdná soahkeovssiid, maid sámit čuhppet muorračuohpahahkii.
Ja atná rievssat olbmuid dorvun maiddá: go fálli boahtá ja álgá bivdit, de rievssat boahtá olbmo lusa, jur olbmo juolgegaskii, ja de fálli ferte ballát.
Ja boahtá dat goahtáinai, go ii gávnna olbmo olgun.
Ja olbmot eai daga dakkár rievssahii eai maidege, eaige suova beatnagiidge guoskat.
Jos skire dahje vuoražas álgá sámi siidda čuvodit, de son dovdá ahte dan siiddas jápmá olmmoš.
Ja jos dat álgá ovtta goađi čuovvut ja čohkahit ovtta goađi bálddas, de son dovdá dan goađis jápmime olbmo.
Muitalus gearbmaša geađggi birra.
Dat gii dan oažžu, son ii vuoittáhala lágas ii goasge — muhto gii fal dan oažžu!
Dat galgá gávdnat gearbmašiid ragatbáikki.
Gearbmašat dalle_go leat gieimmis dahje ragadis, de sii dalle bálkkodit dan vilges geađggi.
Ja gii manná dalle suoli fáktet, go dat bálkkodit, ja de galgá dohppet geađggi ja viehkat čáhcái.
Ja jos beassá čáhcái ovdalgo gearpmaš, de son oažžu dan geađggi, muhto jos gearbmašat besset ovdal čáhcái, de gale lea váralaš.
Muhto gii lea ovdal geahččan gokko lea lagamusas čáhci, de son beassá ovdal.
Gal sii veaháš ádjánit ohcat geađggi, ja dan botta lea olmmoš viehkan guhkás čáhcái.
Ja go lea ožžon, de lea gal láhkaolmmái agis.
Doavttirgoansttat.
Álgá muitalit sápmelaččaid doavttirgoansttaid.
Sámit leat boares áiggis juo ferten dutkat goansttaid go olbmot šaddet skibasin, ja doaktárat eai leat leamaš sámiid oažžunsajis, eai sii leat diehtánge, ahte doaktárat gávdnojit, soames oassi.
Ja dainna_lágiin leat ferten dutkat nu olu, ahte leat ožžon sealvvi, got lea vihkešlájat, ja got galgá daidda ábu oažžut.
Ja leat gale ožžon sealvvi nu olu, ahte olu vigiid sáhttet buoridit, deidnai maid eai soames doaktárat ipmir buoridit.
Muhto ii juohke doaktárii dat gula.
Dás vuolde gávdnojit čilgehusat, got galgá guđege vigi geahpidit ja velá buoriditnai muhtumin, ja hoahpusnai, ii sáhte doavttirge nu hoahpus buoridit.
Muhto ii soaba jur visot goansttaid čállit dán girjái, dan_dihte go dát girji šaddá lohkkojuvvot oba máilmmi mielde, ja olu oahppan hearrát eai soaba goasge gullat visot goansttaid.
Eai sii jáhke daid, dušše bilkidit sámi jallodaga, vaikko jos oainnále visot maid sápmi dahká, de imaštivččo dan vuoimmi, ja gos dat boahtá.
Raddevihkái.
Sápmelaččain lea dávjá ratti vuolde vihki, ja dat loktana oaivái ja luoitá julggiide, ja dan vigi dálkkas lea: luito varra rumašvarrasuonas.
Dat suotna lea juolggi siskkobealde giesahagas, ja das vuollelis juolgelábi siskkobealde.
Ja olggobealde luite juolggis fas čielgevigis ja spiralvigis.
Ja go nohká borranlustu ja gullo ratti vuolde, de luito lábis bajil.
Ja go lea rattis vihki, iige jođe oaivái iige julggiide, de luitojuvvo gieđas siskkobealde giehtagávas, dan suoris mii boahtá vuollebeale gieđa.
Ja nubbi suorri boahtá bajil, ja das luitojuvvo oaivebávččasvarra, go lea oaivebávččas, iige leat iežá báikkis go oaivvis.
Ja go lea hárdus vihki, de luitojuvvo gieđas suorbmagaskkas.
Ja go lea vuoissahat, de rahppo olggobeale gieđas.
Suorganeapmi ii leat nu bahá boahtit iežáide go seaŋganissoniidda dahje dan nissonii guhte lea easka máná ožžon, ja ii leat velá dearvvasnuvvan.
Ja lea gal nisu bahá suorganit ovdalnai go lea máná riegádahttán.
Go lea gassat, lávejit suorganit nunai ahte cuovkanit.
Ja dat suorganeapmi boahtá muhtumin go oaidná fasttes niegu.
Ja mánát maiddá suorganit dávjá, ja dat bistá guhká, dassážii_go šaddet olles šaddui.
Suorgananvihkái: ii galgga váibmovarrasuonas luoitit iežá vigiin.
Go suorganansivas šaddá vihki, de ferte rahppot váibmosuotna, muhto ii galgga golgat eambbo go golmma geardde cirge, de biddjojuvvo gitta.
Ja dat lea bahá bissut gitta, muhto lea okta goansta: deaddilit ođđa silba- logievrre.
Jámálgaddanvihkái.
Ja go jámálgaddanvihki šaddá, de lea okta goansta: boaldit liikebiktasiid jur dakkaviđe.
Ja jos eai dakkaviđe leat boldojuvvon, de lea bahát oažžut eret, muhto gal dat ožžot go ii leat rihkkon liiggás bahui varragolgamuša.
Jámálgaddanvihkái maiddá rahppojit varrasuonat — máŋga, ( 9 ) ovcci suona — ja das maid galgá rahppot oaivvis dakkár suonas, mii lea váibmosuotna.
Dan suonas, mii manná bealji ja čalmmi gaskal, manná bajás máŋgga suorrái.
Ja lea das muhtun bátnevihkáinai áhpu, jos vihki lea beare badjebeales, muhto go lea vuollebeale bániin, de lea okta suotna mii manná badjel ollola — rahpat dan, lea dasnai veaháš áhpu.
Jiektavihkái maiddá luito varra.
Dat galgá luitot olggobealde gieđas ja olggobeale juolggis giesahaga báikkiin, gokko oidno suotna buoremusat.
Ja varraluitosii ii gula eambbo go lea dás badjelis jo selehuvvon.
Guhppemuš lea maiddá okta goansta, mainna buoriduvvojit máŋggalágáš vigit.
Go lea oaivi bávččas, de galgá guhppejuvvot niskegobis ja niskki guovtti beale.
Ja go lea sealggis bávččas, de galgá guhppejuvvot sealgi.
Ja go lea rattis vihki, dasa maiddá guhppejuvvo sealgi golmma geardde mannjálaga; go hávit buorránit, de galgá fas guhppejuvvot.
Bátnevihkái maiddá guhppejuvvo dakko gokko garraseamos vihki lea.
Julggiin maiddá guhppejuvvo: jos juolggit gollot, de galgá guhppejuvvot olggobeale julggiid.
Ja go gieđat luddot, de guhppejuvvojit olggobeale gieđa.
Muhto ruvvejuvvot galgá olu vuohččan, ovdalgo guhppejuvvo.
Oaivevihkái lea okta goansta dakkár, ahte ravgguhuvvo vuovttain.
Muhto váldojuvvo beare moadde vuovtta bajil oaivvis, ja de ravget fáhkkestaga, vai náhkki luovvana luovos, mii lea darvánan gitta, vai beassá varra golgat su dábálaš lági mielde.
Ja ruvvejuvvot galgá dassážii_go oaivi báhkkana.
Ja manjimus goansta lea, ahte garrasit dahje čavga božistuvvo bajás njealji guovllus, guovtti nieras.
Ja niske- ja gállobeale galgá beare bajás ruvven ládje jođihit gieđaid golmma geardde, ja de manjimus galgá gaikkihit visot olles oaivevuovttaid bajás.
Ja de bassat báhkka, garra gáfiin oaivvi.
Muhto niskki galgá eanemus ruvvet.
Ruvvemuš lea máŋgga vihkái áhpu, sealgevihkái ja oaiveluttohahkii ja čoavjebonjahahkii ja bátnevárkii.
Čoavjebonjahahkii dahje čoavjeborahatvihkái ruvvejuvvo beare doarrásii ja bodnjojuvvo vuostebeaivái náhpečoalli.
Bátnevárkii leat olu goansttat, dainna go bátnevárka lea ovcci sorttat.
Ja leat gal iežánai vigit ovcci sorttagat, dainna go olmmoš lea ovcci mánu leamaš eatni goaŧus, ovdal_go lea beassan oaidnit máilmmi čuovgasa.
Bátnevihkái lea velá okta goansta.
Go lea garra bátnevihki, de gávdno ráksá ollola vuolde, mii lea bávččas, ja dan galgá dalle čugget áimmiin.
Áimmi birra gissojuvvo suotna jur dan muddui go galgá rávssá sisa čuggejuvvot.
Ja dat galgá jorgalit velá guovtti guvlui, vai cuvke eambbo, ja vai boađále juobe golbma goaikkanasage varra.
Čottavihkái lea okta dálkkas oami iežas: olbmo gožža — dan juhkat, vaikko ii eambbo go ovtta bastte dievva, ja fanahallat juohke guvlui ja ruvvedit.
Ja gal dearppátnai adnojuvvo čottavihkái, gaccastuvvo bastte dievva ja vuidojuvvo olggobeale, ja de gissojuvvo ullogákkis birra čeabeha eahkedis.
Ja lea velá iežá goansta čottavihkái.
De lea váldojuvvon geasset cuoppu, mii gohččojuvvo rihccecuoppun.
Ja dat váldojuvvo geasset rihccecubbo čivga ja biddjojuvvo eallinaga sáltti sisa vilges liinni sisa, ja de son jápmá fargga.
Ja dat galgá vielgat, juobe eanas oassi vilges girjjit.
Jos lea čáhppat ja fasti, de billista ja bostá.
Ja go dal lea váldán dan čáppa sortta, nugo lea ovdalis juo muitaluvvon, de galgá cáhppojuvvot veaháš ja vuššojuvvot milkkiin ja juhkkojuvvot dat.
Ja dat adnojuvvo čottavihkái dálkkasin.
Ja go ruoppit šaddet, de lea dálkkas dasanai vuoidat dainna cubbuin.
Muhto sámit lohket soames lohkosiid, muhto gal dat ábuha veaháš vaikko ii logage, go ii fal daga bilkideame dihte.
Jos cubbuid bilkida, de dat gal bostá nunai, ahte váldá heakka olbmos.
Dás vuolde muitalus ovtta nieidda birra.
Dan nieiddas bohtanii čeabet veaháš, ja de válddii dan seammá cubbo ja dettii dainna dan vihkebáikki.
Ja de go gearggai deaddimis, de bálkestii eatnamii nu_ahte cuoppu bávččagii, ja de suhtai nu_ahte bosttii velá bahábut.
Ja dat leai muđuinai dat sorta mii bostá, dat leai čáhppesgirjjat, mas galgá váruhit.
Ja dat nieida skibai bahui ja manai Luleju doaktáriid luhtte, muhto ii dat ábuhan, son jámii.
Okta sámi doavttir geahčai dan su vigi ja muitalii, ahte " don leat deaddán cubbuin, ja leat bálkestan eatnamii nu ahte cuoppu suhtai, ja de bosttii bahábut, ja dan ii nagat jorgalit, dat lea vara billistan juo nu_ahte ii buorrán.
" Muitalus cubbo birra.
Cuoppu orru čázis, ja orru goikeeatnamis.
Giđđat lea gođđu seammá áigge go hávggas.
Su gođđu lea jeakkis.
Ja dat atnet dakkár jiena, ruvget dego bohccomiesit.
Muhto lea fuomášuvvon, ahte cuoppu gahččá badjin vulos, nu go iežánai divrrit, mat gahččet muohttaga nala.
Dat lea vissis, ahte cuoppu gahččá eatnamii balvvas deinnago gávdno duoddaris muohttaga nalde, gos ii leat suddi olámearis.
Cuoppu lea danlágáš divri, ahte guhte duostá váldit gihtii, ja go cuoppu gožžá gieđa nala, de šaddá dan olbmo giehta dálkkasgiehta.
Go dakkár gieđain dušše deaddilage vihkebáikki nala, de geahppu várka dakkaviđe.
Ja go ruobbu njálbmi, dasa lea maiddá dálkkas cuoppu, go suinna deattaša ja vuoiddada.
Mánáid sámpá.
Ja jos mánnái šaddá sámpá — sámpá lea dakkár, ahte mánás vilggoda njuovčča — ja de lea dasa maiddá cubbos dálkkas.
Deinna deaddá njuokčama nala, ja de lea gait buoremus dálkkas dasa.
Ja lea dat buorre čoavjedálkkasnai; de galgá varas milkkiin vuššojuvvot, ja de váldit sisa ja njiellat.
Cubbos nubbi muitalus.
Go leai okta nisu vázzime jeakki, ja de oaidná ovtta geađggi jeakkis, ja de duolmmastii dan nala.
Ja dat ii leange geađgi, muhto leai cubbuid eadni, mii leai nu stuorat dego olbmo oaivi.
Ja de cuoppu roahkuhii iežas gitta juolgái, nu_ahte ii ožžon luovos muđui go gákkai soppiin.
Ja de álggii bávččastit dat juolgi, masa darvánii cuoppu.
Ja son manai Luleju doaktárii, muhto son maiddá jámii.
Ja dat leai mánnán bilkidan cubbuid, ja de easka bosttii go soittii máttu nala boahtit.
Lunta-Andarasa áhkkái lea nu geavvan Vuoskkojávregáttis.
Váralaš čáhci.
Muitalus, go cubbo meađđemiid juhká olmmoš, de dat šaddet stuora cuoppun, ja álgá addit jiena dego su jietna leage.
Ja jos ii oaččo olggos, de váldá heakka.
Dasa eai leat olu goansttat.
Sámit addet vara juhkat, vai vuovssada, ja mieskan guollečoliid.
Ja jos ii velá boađe olggos, de coggojuvvo bohcco stuorimus juolgesuotna njálmmi sisa gitta čoavjái, ja de ferte gákkastahttit.
Ja jos ii boađe olggos, de gale jápmá olmmoš.
Ja go dat olggos boahtá, de lea nu ruoksat dego varra.
Váralaš divri.
Okta divri, man namma lea ruovdegobbá, dat orru čázis.
Ja dat lea maiddá dakkár ahte eallá olbmo siste, ja dainna maiddá dahkkojuvvo seammá lágiin go cubbuinnai.
Ja jos ii oaččo sunai olggos, de son maiddá goddá olbmo.
Dan maiddá juhká čázis máŋgga geardde olmmoš.
Bohcciid atnet divrriid dihte.
Dakkár divrriid dihte atnet bohčči sámit.
Dat bohčči dahkkojuvvo bohccočoarvvis.
Ja dat lea dan_dihte maiddá, vai ii njálbmi billahuva giđđat.
Ja nubbi bohčči dahkkojuvvo lotti čoarbbealnorasdávttis, das lea dego fierbmi siste, nu_ahte eai beasa čađa divrrit njálbmái.
Dat adno meahcis.
Suvččageapmái.
Suvččageapmái lea okta buorre goansta, go dakkaviđe go fuomáša ahte lea suvččagan, de galgá deaddit ja ruvvet muohttagiinna nu guhká go máhccá ruoktot, ja eallá fas dat.
Muhto ii ábut bajildusmuohta, muhto dat galgá dat muohta mii gohččojuvvo seaŋážin, ja dat lea jur eatnama vuostá dansoarttat muohta.
Dás muitalus ovtta mánás 40 jagi manjásguvlui.
Mánná leai 10 jahkásaš ja leai olgun viehkame garra čoaskimin, ja de gahčai muohtaroggái rabas gieđaiguin.
Ja ii eadni fuomášan, ja de šuvččage suorpmat, ja eai ipmirdan deaddit ja ruvvet muohttagiin, ja de gahčče suorpmat gaskkaráji eret.
Ja dat eallá ein dálnai ja su namma lea Máret Mikkelsdotter Utsi, ja son orru dál Čávžžus, ja su boatnji namma lea Heanttut Bihto.
Oppahatvihkái atnet dákkár goanstta: gáicca juolgedákti, ja dat dahkkojuvvo hui fiidnát, ja nubbi dahkkojuvvo gálbbi gožžaráhkus ja goikaduvvo siivvut ja čábbát, ja de galget hávvarrievnnat.
Ja de galgá báhkka čáhci ja rievnnat bealle gohpu-, ja dat biddjojuvvojit dan gožžaráhku sisa dievva.
Ja dan gáiccadávtti galgá bidjat dan gožžaráhku sisa nuppi geahčái, ja nubbi geahči olbmo bahtaráigái coggojuvvo.
Ja dat gožžaráhkku, mii lea dan ráigedávtti nuppi geažis, de dat božistuvvo, ja de dat manná sisa bahtačoallái, ja de beassá olggos.
Ja nisoolbmui sáhttá dahkat seammá_ládje, go lea gožžaoarri buđđosuvvame, muhto dievdoolbmo ii sáhte seammá_ládje, muhto dasa dahkkojuvvo iežá_ládje: faskojuvvo báđi dahe gievdnevuođus giehpa, ja ruvvejuvvo dainna buoza olggobeale, ja dat ábuha, dat lea geahččaluvvon.
Boares áiggis eai leat leamaš rievnnat dasage, go olmmoš leai obbon, maid dáláš olbmot atnet dan vihkái áhpun.
Muhto dološ áiggis dahke seammá lági, muhto dat čáhci, mii biddjui dan gožžaráhku sisa, leai iežásorttat liegga čáhci, ja bohcco dáktevuodja, mii lea gait fiidnámus vuodja.
Bohtanemiide.
Go bohtana, de dasa galgá buoidi biddjojuvvot nala, ja jos ii velá buorrán, de galgá faskut veaikki dasa ja bidjat seahká.
Gal sámit gávdnojit dakkáratnai, ahte go gehččet ja deattašit gieđain, de buorrána bohtaneapmi, vaikko livččui mannai bahá.
Hui fiinna beassenárvi lea buorre geassit sieja olggos, go lea buogu dahje iežá sidjon bohtaneapmi.
Ja go hávvái manná liekkas dahje galmmas dahe iežá, mii váikkuha hávi bohtanit ja siedjut, de dasa maiddá dahkkojuvvo seammá_ládje: boares buoidi biddjojuvvo nala, go eai leat dakkárat, mat máhttet jorgalit muđui ilmmá dálkasiid haga.
Varragolgamii.
Varragolgan lea váralaš go eai leat doaktárat olámearis.
Muhto gávdnojit gal dakkárat, ahte go ožžot gullat, de juo bisána varra golgamis, muhto eai dakkárat leat olu.
Muhto go besset oaidnit, de lea vissáseabbu vara bisáneapmái.
Ja sámiin lea váralaš dalle maiddá golgat badjel meari, go nisu lea mánnáseaŋggas, ja golgá nunai ahte jápmá ja hoahpus.
Ja dan maiddá varradollejeaddjit sáhttet dollet dahje bisánahttit.
Okta goansta lea seaŋganissona varragolgamuššii.
Lea unna lottáš, man namma lea beskkoš, mii dahká beasi dáluid seaidnái, ja de galgá váldit dan beasi vuođus roskkiid ja vuoššat varas milkkiin, ja dan addit juhkat seaŋganissonii.
Ja dat ábuha, vaikko ii dieđe maidege sániid, muhto gal dat lea buoret, go dieđálii sániid.
Ja sáni vuoimmis buoridit olusorttat vigiid.
Muhto eai leat olu dakkárat, mat máhttet dahkat daid goansttaid, mat leat ovdalis muitaluvvon.
Goansta čoaskinvihkái.
Ja okta dálkkas čoaskinvihkái lea bohcco ealli varra, juhkkojuvvo.
Ja jos ii gávdno ealli varra, de váldo galbma varra ja seaguhuvvo dassážii_go šaddá liđbmat dahe fiinnis, ja de juhkkojuvvo jur njuoskkasin.
Máná oččodettiin nisu dávjá biestá galbmot julggiid, ja lea dasanai adnojuvvon bohccovarra dálkkasin nu got lea ovdalis muitaluvvon.
Ealli varra ii boađe iežá_ládje go čuggejuvvo boazu, ja de dakkaviđe váldá lihttái vara ja juhká, jos ii leat skihpa olmmoš dan meare vuoimmis, ahte veadjá mannat ieš bohcco lusa ja juhkat dakkaviđe go varra golggiida.
Čuggejuvvot galgá manjil čoamohasa.
Muitalus suotnafatnaleami birra.
Suotnafatnaleapmái maiddá lohkkojit sánit, ja dat ábuha.
Dat dahkkojuvvo dan várás basatkeahtes ulloláigi, ránes golmmageardán sávzzaulloláigi.
Sávzzaullus lea olu vuoibmi, deinnago Jesus lea olu sávzzain hupman ja váldán veardádusaid sávzzas, ja dat, maid dihte lea Jesus jápmán, gohččojit sávzan, ja dat sin orrunsaji namma lea sávzzaviessu.
Ja dainna lea sávzzaullus nu olu vuoibmi.
Ja lea dat buorre suodjinai olbmui.
Ja go lea dakkár vihki, ahte sakŋida liiki, dasa lea dálkkas ruvvet soahkegunaiguin, ja jos ii velá vuolgge, de galgá váldit áhčešeani lávžegihpu ja dan vuoššat ja de dainna vuoidat dakko gokko sakŋida.
Ja lea velá nubbi goansta: váldit ovccisorttat muoras veaháš ja dan vuoššat, ja dat lea máŋgga vihkái áhpu.
Guollavihkái.
Ja go guollasuonat fatnalit, de galgá ruvvet siivvut ja hávdut.
Visot suonat galget ruvvejuvvot beare bajás rupmaha guvlui.
Fiskesdávdda birra.
Fiskesdávda lea maiddá okta fasttes dávda.
Dat dahká olbmo fiskadin.
Vuohččan álgá dovdot čalmmiin, ja gaccain vielgadasat álget fiskkodit, ja gožža lea maiddá fiskat.
Ja dasa lea dálkkas: ráhkaduvvo biebmu dan meare go oktanaga nagada borrat, ja dat biepmut galget ráhkaduvvot ovcci sorttas.
Ja nubbi goansta lea: de galgá váldit ovcci dihki eallinaga ja addit borrat biepmu siste, vuodjagáhkuin dahje juvccain, mii ii leat ila báhkas, vai eai buole dihkit jámas.
Muhto ii leat vuogas, ahte diehtá skihpa olmmoš dan, ahte dihkit leat maid son borrá.
Ii son gal sáhte borrat jos son diehtá, ahte dihkit leat maid son borrá.
Čielgevihkái.
Ja vuhččohagat leat dávjá sealggisnai.
Ja dat lea nu, ahte go lea vuhččodan sealgi, de lea nu bávččas, ja lea dego livččui doallame, ja lea dego livččui noađđi sealggis.
Ja dat boahtá garra barggus, ja boahtá dasnai go nohkká garra nohkkansajis, ja máŋgga iežásorttat áššis, olu nohkkamis maiddái.
Dat bisána varra dahje dadjet: varra lohppe.
Ja go ii leat ila bahui, de gal buorrána ruvvedemiin, ja go gaiku náhki ja fanahallá náhki vai luovvana.
Ja jos ii dainna buorrán, de geahča 115 siiddus ja nubbi dálkkas 116 siiddus.
Garra gosahaga birra.
De galgá vuoidat jieŋain juolgevuođuid ja liekkadit nu garrasit go gierdá.
Goansta bátnevárkii.
Buot buoremus: dat galgá ruvvet guovtti beale čeabeha ja visot birra njálmmi ja ein niskesuonaid, ja ein čielgesuonaid jur miehtá čielggi, ja dassá_go lea heaitán várka.
Dat lea vissis, ahte dat heaitá, muhto dat galgá viššalis čeahpes ruvvejeaddji.
Guovžžabátni lea maiddá dálkkas, go dainna deaddá rávssá, muhto galgá veaháš ligget ovdal ja de giessalit asehis liinni birra, ja de deattašit dainna bániin.
Ja jos gávdná bohcco oaloldávtti, dakkára mii lea leamaš nu guhká eatnamis, ahte lea eatnan báidnán su feargasis dahje ruonán, ja de dan maiddá ligget, ja de deaddit deinnanai seammá_ládje go biertnabániin.
Goaŧohisvihki lea dakkár ahte olmmoš vuovssada hui dávjá ja hui garrasit.
Ja dasa lea dálkkas vuoksámuš, dahje goartálastit skihpa olbmo boahkána vuosterehkegii, álgit ovccis ja lohkat ovtta rádjái.
Ja dat galgá golmma geardde lohkkojuvvot ja goartálastot dat boagán.
Ja jos lea dat vihki, de dat gale buorrána.
Eallisilbba birra.
Dat lea dálkkas máŋgga báikái.
Jos olbmos doddjo dákti dahje jos son nordahuvvá hui bahát, daidda adno eallisilba dálkkasin.
Dat váldojuvvo veaháš bastii ja gaccastuvvo, ja njiellat ja sivdnidit galgá.
Ja dat lea buorre vuoissahagaidenai, ja garra luhčadávdii lea maiddá dálkkas.
Ja gii atná ealli nalddis, su nala eai darván jámehat.
Ja lea eallis dálkkasin čalbmáinai, go čalbmái šaddá smáiti dahje dat ruobbu.
Go beana gáská olbmo, de galgá váldit dan seammá beatnagis vara ja vuoidat dainna hávi, de dat váldá várkka eret dakkaviđe.
Galbma čáhci lea maiddá dálkkas varas hávvái.
Ja jos doddjo juolgi, de maiddá galgá bidjat galbma čáhcái.
Ja jos lađđasis manná eret, de galgá seammá_ládje čáhcái bidjat.
Ja dan galgá gaikut, mii lađđasis lihkkasa, ja dan mii doddjo, dan galgá gurpat, muoraid birra vai savvo gitta njuolga.
Bohccovuostá lea buorre hávvedálkkas.
Go olmmoš jámálga, de lea heaggabivdingoansta dakkár, ahte dat galgá váldit gieđaid ja gaikkihit bajás ja vulos dassá_go heagga boahtá.
Čáhcái hávkan olbmo heaggabivdima birra.
Go olmmoš lea hávkan čáhcái, ja lea vel veaháš heagga, de galgá čatnat liinni čalmmiid nala ovdalgo váldá bajás čázis.
Ja de galgá guoddit goikásii ja bidjat nu_ahte golgá čáhci olggos.
Ja de galgá ruvvet, ja eai galgga olbmot das eanet go okta dahje guokte, ja eai jietnadit eai ovttage sáni, vai ii ballá heagga eret go lea boahtime.
Dat ii gierdda dalle gullat ii maidege.
Ja dainna_lágiin gal heagga boahtá.
Suotnafatnaleapmái lea maiddá ruvvemuš buorre, muhto galgá fal ruvvejuvvot beare bajásguvlui gieđa, dahje jos lea juolggis fatnan suotna, bajás dasnai, deinnago ii suotna beasa dávttis luovos, muhto bierggus dat beassá luovos.
Ja dainna galgá jođihit suona fas seammá guvlui gos lea rahtasan eret.
Geađggis gávdnojit dakkárat mat leat dego láset, ja dat latnjet nu asehažžan dego bábir, ja deid namma lea riebangolli.
Ja dat leat lađasvihkái buorit.
Muhto dat galgá oažžut nu fiinnisin dego jáfuid, ja de váldit njálbmái čáziin ja njiellat čoavjái.
Eatnanbostaga birra.
Eatnanbostta lea maiddá váralaš vihki ja garra vihki.
Ja dat lea maiddá ovccisorttat.
Dat lea dakkár, ahte šaddet ruoppit oba goruda miehtá, ja dat sakŋidit, ja lea dein várkanai nu_ahte ii oaččo ráfi ii nohkkat iige borrat.
Ja dat maiddá jorgaluvvo sániiguin nugo lea ovdalis juo čállojuvvon.
Ja okta, man namma lea buogu ja nubbi lea vámmá.
Ja dat visot jorgaluvvojit sániiguin.
Sápmelaččaid nissoniid birra.
Dás muitaluvvo dakkáriid birra, geaidda vásttosta, go leat mánnáseaŋggas nissonat ja nieiddat.
Muhtun nissonat leat nu váivát, ahte bávččastit golbma beaivvi, ja olbmot dollet ja deddet čielggi beale, ja go ii riegát veláge, de lea velá okta goansta.
Go leat olu dievddut, de loktejit julggiin bajás ja oaivi vulos ja sildnalit, vai mánná johtá ruoktot, go lea bahkkahuvvan nubbi oassil ovdii.
Ja go de njulgejuvvo, de láve riegádahttit dakkaviđe.
Ja lea velá okta goansta: de ferte muitalit, gii lea máná sahkkehan.
Ja de lea juo áhpu go muitala, muhto velá buoret go addojuvvo dahkki čáhci dahe gožža juhkat.
Ja go viimmat lea riegádahttán máná, de náhpi čuhppojuvvo, ja dat geahči mii manná eatni sisa, dat čadnojuvvo gitta nissona vuoddagiin, vai ii rohttas sisa, vai manjibut bohtet olggos.
Ja nissonii addojuvvo gusavuodja, dál go ii leat bohccovuodja.
Muhto boares áiggi sámit bohče ja dahke vuoja bohccomielkkis, maid láveje dalle addit nissonii.
Ja go ii beasa čoaskkis, de bohtet fargga olggos manjibut.
Ja go dat leat boahtán olggos, de dahkkojuvvo velledansadji.
Dál álgá muitalit dan eadneriebu birra, mii lea dakkár váivvi ja bákčasa čađa riegádahttán máná, ja dat lea ferten galbmot.
Ja go nisu galbmo, de eai boađe manjibut olggos, de čoahkkanit manjibut ratti vuollái dego máná oaivi.
Ja de álgá buođđut heakka, ja jos dalle eai ipmir, dat jápmá hui hoahpus.
Muhto go dahkkojuvvo gaccastat: dat váldojuvvojit soahkegierragis dutkkomat, dat maid rievssat borrá, ja njuvdojuvvojit smávisin, ja de addojuvvo dat duoldi juopmomielkečázis.
Ja jos eai velá laigan dahe boađe olggos, de biddjojuvvo hávdda, liegga sáttu ja gutna ullodiŋgga sisa, ja dat biddjojuvvo ratti vuollái.
Dat váldojuvvo sáttu ja gutna árranvuođus, deinnago dálvet ii oaččo iežá sajis, go lea galmmas eatnan.
Muhto váruhit, ahte ii hávddot julggiid geaži.
( Dan dihte ii galgga bidjat liegga hávdaga julggiid geahčái, dat lea váralaš, vuojeha galbmasa bajás rupmaha sisa, ja de váldá heakka nu hoahpus, ahte ii háhppet ii maidege ábuid ohcat.
) Muhto go ii velá lieggan, de galgá lonuhit dassážii_go lieggana, de bohtet olggos easka manjibut.
Ja de das álgá golgat ruođđi dahe varra eanet go gierdá olmmoš, ja de lea das váralaš, dainna_lágiin leat olu jápmán Sámis nissonat, go leat nu hárve dakkárat, geat dihtet dasa ráđi.
Muhtun sámit leat dakkárat, go gulletge, de juo bisána varra golgamis.
Muhto dat leat veaháš dakkárat, muhto go oidnet, de gal sáhttet buorebut dollet vara.
Muitalus dan birra, go dán girjjis leat visot sámiid doavttirgoansttat, muhto eai noaidegoansttat.
Ja go dat, guhte diehtá visot dan, mii lea dán girjji siste — muhto eai leat olu, guđet dihtet dáid goansttaid — ja go ii dovdda olbmo vigi, dat guhte diehtá dáid goansttaid, de álget sii doaivut, ahte lea jápmindávda dahe lea biddjojuvvon mánnelaččat dahe jámehat mat leat noaiddes olbmuid bargu.
Mánnelašveaga golgamuša birra.
Go mánnelaččat leat golgame, de sii girdet ilmmis dego lottit, muhtumin badjegeappot ja muhtumin vuollegeappot.
Ja go dat leat golgame, de dat go leat boahtime, de dat šuvvet nu stuora vuimmiin ahte japmá dego buot garraseamos biegga, ja velá garraset šuvva lea mánnelaččain.
Ja go dat leat manname, de sii eai mana govdadit muhto gokko mannet, de dakko sojahit muoraid jur eatnamii ja dodjet muhtun muoraid.
Ja go dat gullo, de dat leat mánnelaččat, muhto eai oidno datge go jur soames olbmo čalbmái.
Ja vigihis luonddogáhppálagat gal oidnet ja gullet dallenai, go eai jama nu_ahte olbmot gullet.
Ja Mánnelaš lea oaivveheapmi, ja dat go leat golgame, de dat girdet ja nuppit leat nuppiid nalde, eanas leat oalggi ráje, ja muhtumat leat beare gaskka rájes vulos juolggit.
Mánnelaččat šaddet dein sieluin, mat leat beallesuruheamit ja bealleristtahasat.
Ja dat eai beasa eai helvehii eaige dáivahii.
Ja sii šaddet orrut beare áimmu siste.
Ja dat leat hálus oažžut barggu.
Ja sin noaiddit ožžot álkimusat veahkkin, go álget noaiddástallat.
Mearka dasa, go leat olbmo nalde mánnelaččat: de dat olmmoš álgá oaidnit ja gullat olu maid eai oainne iežát.
Ja dat hupmá dan ášši birra, manne leat jámehat su nalde ja dan, maid dat galget dahkat, ja gii lea bidjan daid su nala.
Ja hupmet dat iežá olbmotnai áššiid birra veaháš.
Ja maid dat hupmet, dat lea eanas duohta.
Dat olmmoš, mii lea gálgame jámehiid soapmásis gean nalde leat jámehat, de son hupmá amas giela, ja son dalle logaha dan olbmui soames lohkosiid, mat leat amas gillii.
Ja dat olmmoš, mii hupmá amas giela, go lea gálgame dahje jorgaleame jámehiid dahje biruid, dat lea dalle nu imaš, ahte ii sáhte riekta muitalit.
Dat šaddá lihkahussii go oaidná jámehiid dahje biruid olbmo nalde, ja dat gal oaidná visot dakkáriid.
Ja dat gal nagada jorgalit.
Ja gal dat suige sáhttá dahkat bahásnai jos sihtá, muhto ii dakkár daga bahás, jos eai álgge heađi dahkat bahás olbmot, muhto go jur heađi álget dahkat de gal lea lohpi susnai čájehit vuoimmis.
Manjimus sámi stuora noaidi leai Dobár, guhte maid attii oaffarušaid siiddiide, muhtumin bohccuid, ja go ii velá birgen nuppiin noiddiin, de son oaffarušai logijahkásaš máná, dakkára mii riide hearggi nalde.
Okte leai son giistaleame nuppiin noiddiin, ja ii son báljo birgen muđui go son uvhrii hearggi ja máná.
Ja son válljii čábbámus girjjathearggi, ja bijai hearvvaid dan heargái, juohkelágáš hearvva, silbbaid ja lađđiid ja láiggiid, ruoksadiid ja fiskadiid, ja juohke soartta maid son diđii ja sámit atne hearvan.
Ja son čanai juohke báikái gosa sáhtii.
Ja de čanai dovgosiid nala, ja de bijai máná nala, ja de čájehii suorpmain goppos galgá heargi vuolgit.
Ja de heargi vulggii dakkaviđe.
Ja doppe lea vel dálnai.
Ja de gal vuittii nuppi noaiddi nu_ahte nubbi noaidi fertii bivdit soabada.
Ja soai soabadeigga, nu_ahte eaba šat mannjil giistalan gaskaneaskka.
Ja dat gale leai nu noaidi, ahte oinnii viidneguhpes vaikko_man.
Son oinnii dannai, go su verdde jámii mearas, guhte leai maid stuora noaidi.
Son leai dan boazogeahčči.
Ja Dobár anii meavrresgárinai, ja dat anii muorragárinai.
Ja su bárdni Gummen anii maid meavrresgári soahkebáhkis.
Dakkár báhkis galggai, mii lea soahkegierragis, maid sámit gohčodit bieggavissirin.
Ja gii dakkára gávnnai, de dat leai gávdnan olu dávvira sin mielas.
Meavrresgári birra.
Dat leai okta noaidebierggas, dat meavrresgárri, ja dat dahkkui ná: dan sisa bidje rikkiid ja áhčešeani lávžegihpuid ovcci binná, ja de álge cábmit veaike- dahje čoarveveahčiriinna, ja njurgo, ja muhtumin bániid gáske.
Ja de sii dalle ledje noaiddástallame.
Go noaiddit leat noaiddástallame, de sii boldet rikkiid jur ruoksadin, ja de sii spiddot birra iežaset nu olu go nagadit, ja bániid gásket maid_nu olu go nagadit.
Muhto eai garrudan eaige suoládan dat noaiddit.
Dakkár noaidi, mii lea oahppan noaidi ja mas leat ein bánit, de das lea ein dievas vuoibmi.
Ja dološ noaiddit leat leamaš dakkárat, ahte dat leat girdán, ja muhtumat vuodján návddiin girkoreaissus.
Ja go lea ollen girkobáikái, de lea luoitán ja dat lea láhppon.
Ja go lea fas vuolgán ruoktot, de lea fas boahtán seammá návdi, ja son lea vuodján meaddel visot iežá vuddjiid.
Ja dakkár noaiddit leat leamaš dakkárat, go sii leat noaiddástallame, de sii leat guoddán rupmaša jábmin, ja heagga lea mannan biro eŋgeliiguin bargui, dahkat bahás soames olbmui.
Ja jos dalle lihkastahttet su rupmaša, de dat vuolgá, ja de eaba šat boađe goasge oktii heagga ja rumaš.
Ja dakkárat gohčoduvvojit muorramieskadeaddji noaidin.
Ja noaiddit gehččet viinnis maiddá, ja oidnet visot áššiid ja dan gii lea suoládan.
Ja jos lea soapmása nala biddjojuvvon mánnelaččat, ja son boahtá ovtta noaiddi lusa ja sihtá ábu sus, de son jearrá: " Leago dus buollánviidni?
" Ja jos sus lea, de son addá.
Ja de son geahččá, got dat lea biddjojuvvon, ja de dat álgá.
Ja jos dat oaidná, got dat lea biddjojuvvon, de son gale jorgala okte.
Muhto jos lea olu gievrrat, de dat bidjá fas, muhto de mannet dávjá dan noiddohallan olbmo sogaid nala.
Ja jos jorgaluvvo fas das, de mannet fas soamis seammá sogas soapmása nala.
Muhto jos lea olu gievrrat, de mannet dan nala gii lea bidjan dahje bijahan seammá olbmo nala.
Ja jos dat lea velá gievrrat, de dat bidjá ruoktot girkoeatnamii.
Muhto dat galgá dakkár, mii lea Ipmilis noaidi dahje dahká Ipmila vuimmiin.
Ja dat hupmá dalle amas gielain, ja son lea maid dalle dego juhkan, son lea lihkahusain, ja son oaidná dalle visot noaidebijagiid.
Ja son gale bihtá, vaikko livččo man gievrras noaiddit bidjan, dat mat leat biro vuimmiin bidjan.
Ja dat birot biddjojit ealli lotti mielde, ja dat loddi boahtá jur dan olbmo lusa, gosa lea sáddejuvvon.
Garjá lea dat mii leage biro loddi, dat buktá dakkár boastta, maid leat sádden biro eŋgelat; eai dakkár olbmot leat iežá go biro eŋgelat.
Ja go ii leat loddi oahpisin, de sii gurret luotta, muhto badjel másealggi lea bahá beassat dahje čáhcejuohkama badjel.
Ja jos dat besset dan badjel, de gal mannet dohko gos lea dat olmmoš.
Ja go bohtet, de dat surgehit, ja go ožžot suorganit, de dat besset darvánit dakkaviđe.
Muhto jos lea nu roahkkat ahte ii suorgan, de dat eai bastte darvánit, de darvánit vigihis olbmui ja álget dan givssidit.
Muhto eai dat gotte, muhto dušše givssidit.
Muhto daid lea geahpas jorgalit eret.
Veháš goansttat daidda biruide dahje mánnelaččaide, main lea ovdalis muitaluvvon.
Dat galgá, go doaivu dahje diehtá, ahte dál bohtet mánnelaččat, de galgá dahkat golbma dola ja mannat deid čađa, de eai sáhte guorrat.
Ja nubbi goansta: gii atná eallisilbba dolggi siste, dan stuora soadjedolggi máddaga siste eallisilbba, ja de dan galgá atnit álo nalde.
Ja go dat lea nalde, de dat eai boađe nala dan olbmo.
Ja jos álgá dovdat, ahte su nalde leat mánnelaččat, de dat galgá lohkat golmma gillii áhčemiinna, dahje fádarrforra, de eai bastte darvánit jámehat.
Ja jos livččo majáva ( mádjiga ) bállut, de eai dan olbmo nala bastte, geas leat dat.
Okta noaidi leai, maid lean monnai oaidnán ( J. Thuri ), man namma leai Johan Koven.
Ja son orui Kistrandas Porsáŋggus Norggas.
Ja son leai gal gievrras noaidi.
Ja son golggai viidát Norgga mearragáttiid ja leai Ivgus juohke márkanáiggi.
Ja son leai dakkár, ahte dat buorádalai skihpa olbmuid.
Ja márkanáiggiid bohtet olu olbmot čoahkkái.
Ja dat lea diehttelas, ahte gos leat olu olbmot ja olu sorttagat, de leat dan sorttagat nai, ahte suoládit nuppiid opmodaga.
Ja de bohtet olbmot diehtit, ahte J. Koven leai dakkár, ahte sáhtii suollaga juovssahit, dahje nu, ahte suola ferte ein buktit suolagálvvu ruoktot.
Ja de dat dađe mielde go suollagat suoláde, de manne ein Kovena lusa ja muitale mii lea suoláduvvon, ja de son bijai suollaga buktit ruoktot; vaikko livččui man guhkás háhppehan mannat, de son goit fertii vuolggahit ruoktot, leaigo sápmi dahje mearraolmmoš.
Ja de viimmat bálto suollagat nu, ahte eai duostan šat suoládit go dihte ahte Koven leai boahtán.
Ja skihpasat čoahkkane márkaniidda, vai besse oaidnit Kovena, vai son buoridit beasalii.
Ja son buorádalai olu skihpasiid dálkasiid haga.
Ja anii son gal dálkasiidnai veaháš, muhto son buoridii eatnasa dálkasiid haga.
Ja gálggai jámehiid olbmuin.
Iige dat gullon, ahte son livččui bahás dahkan geasage dahje bidjan jámehiid geange nala, vaikko son gale sáhtii, jos siđai.
Okte suoládii mearraolmmái sámis biergasiid, biergguid ja duljiid.
Ja de sii ledje olus ovtta fatnasis, ja de vulge.
Ja de sápmi fuomášii, ahte de dál lea suola dolvon sus dávviriid.
Ja de son manai Kovena lusa ja siđai álgit veahkkin, ja de dat álggii.
Ja de dat fanas leai mannan máŋga miilla, ovdalgo jokse bearrat.
Ja de gal ii šat mannan fanas ovddos ii vehášge.
Ja de sii ferteje jorggihit ruoktot, vaikko ledje máŋga vigihis olbmo.
Ja dat suola fertii doaimmahit suolagálvvuid ruoktot.
Ja de gal besse fas vuolgit ruoktot.
— Ja son dagai olu dakkár goansttaid suollagiidda.
Ja okta noaidegoansta lea dakkár, ahte váldojuvvo jápma olbmo njálmmis váigačáhci ja de biddjojuvvo láse sisa.
Ja de addet dan olbmui.
Ja de dat olmmoš jápmá.
Ja dat leat dakkárat, ahte gii lea dan goanstta álgán atnit, dat ferte álo addit ein soames olbmui ovdalgo leat guokte jagi gollan.
Ja jos ii beasa juohke guovtti jagi geažes addit soames olbmui, de álget iežas givssidit ja viimmat goddet.
Ja dainna dat ferteje heakkas beastit nu_ahte adde sahteolbmui.
Ja dan sáhtte dahkat, vaikko_man vigihis olbmui addit.
Ja adnojit dat jámeha bánitnai ja girkomuoldu dahje sáttu.
Ja dat leat maiddá seammálágážat ja seammá_ládje adnojit, go dat ovddit goansta.
Ja dainna_lágiin dát goansttat leat bahát ja váralaččat, go dat šaddá goddit dannai, maid ii háliidivččoge, ja dainna dat lea váralaš goansta.
Muhto dat adnojit velá datnai dáppe sámiin dan sivas ahte lea álki, iige sáhte máhcahit oktage noaidi.
Muhto jos dat beassá dakkaviđe vuovssadit visot olggos, de gale beassá eallit dat olmmoš, mii lea juhkan daid ovdalis muitaluvvon goansttaid.
Nubbi fasttes goansta lea: vai bures geavvá juohke ládje, olu eallu šaddá ja olu ruhta čoggo, dan_dihte sii lohpidit riehttásii iežaset ja muhtumin mánáideaset.
Ja dat ii leat boares áigi, go lea velá manjimus dat gullon, ahte leat riehttásii lohpidan iežaset.
Ja go áigi lea dievvan, de biro lea boahtán ja dolvon.
Muhto lea soamis goit beassan eret biros, go lea muitalan olbmuide ja olbmot leat addán dieđu báhppii.
Ja báhppa lea álgán áhpun ja velá nubbi risttahas olmmoš, gii lea rámmátlohkki.
Ja go biro boahtime gulle, de manne ovddal rámmáhiin ja lohke muhtun binnáid.
Ja de biro ii ožžon vuoimmi, de son manai eret das.
Muhto golmma geardde son bođii, ja dat guovttis dagaiga seammá_ládje ein go biro bođii, ja de viimmat fertii guoddit dan olbmo.
Muhto jos eai livččo lean dakkárat, de leai doalvut biro.
Okte lea oaidnán okta olmmoš go biro doalvvui olbmo.
Ja dat doalvvui loktasii dan mađe ahte jur muorragierragiidda guoskkadii soames saji.
Ja ii lean gitta go nuppi gieđas gaccain roahkuhan giehtaváibmosii.
Ja leai dadjan biro dan olbmui man lahka manai, ahte dat olmmoš šaddá dan dilis leahkit máilmmi loahpa rádjái, ja de easka gullat oktasaš duomu, mii dalle boahtá.
Máidnasat.
Stálu birra.
Ja stálut leat dat olbmot, geat leat goase olmmoš ja goase mánnelaš dahe beargalat.
Son leai gievra ja son leai diehtti.
Ja jiehtanas leai maiddá seammálágáš goase, muhto son ii lean vašis olbmuide nugo stállu.
Stállu gottii olbmuid ja borai.
Jiehtanas leai gievra ja son leaige stuoris, ja leai sonnai noaidi.
Ja soai leigga dávjá doarrume, ja soai golggaiga maiddá ovttas.
Okte soai vulggiiga gollemuora lusa váldit gollelasttaid, ja sudnos ii lean eanet go okta čalbmi, iige datge lean go jiehtanasas.
Ja stálus eai lean šatain čalmmit dan rájes go su reaŋga bolddii su čalmmiid.
( Stálu reaŋga lea boaldán stálus čalmmiid, son lea leiken báhkka dani suddočalmmiide, dalle_go leai reaŋgan, ja dan rájes son leai čalmmeheapme.
) Ja son ii oaidnán ii maidege, muhto go leai jiehtanasas okta čalbmi, de soai birgiiga dainna.
Ja okta bártnáš čuovui sudno mielde dan_dihte vái oaidná, gos leat gollemuorat.
Ja de stállu goarpmui gollemurrii, ja álggii čoaggit gollelasttaid.
Ja de ii son oaidnán go ii lean čalbmi, ja de son sihtá jiehtanasas: " Atte munnje čalmmi ", vái son oaidná váldit lasttaid.
Ja de jiehtanas lagadii dan čalmmi, ja bárdni dohppii dan čalmmi.
Ja jiehtanas doaivvui ahte stállu dat válddii.
Ja de stállu átnu: atte fargga sutnje čalmmi.
Ja jiehtanas dadjá: " Mon lean juo addán čalmmi.
" Ja de šattai garra diggi sudno gaskii, ja de suhtadeigga fas, ja de doarráiga, ja doaruiga dassážii_go luoddaneigga goappašat.
Ja bárdni válddii gollelasttaid nu olu go nagadii guoddit, muhto ii bárdni leat gávdnan mannjil dan báikki.
Stálut ja jiehtanas čihke dan báikki.
Go vižže deid jápma stáluid, sii fas ealláje go bohte dálloseaset.
Sin heagga orui ovtta unna visoža siste, ja dan siste leai fárppal, ja fárpala siste leai sávza, ja dan siste leai vuonccis, ja dan siste monni, ja moni siste heagga.
Stálut dahke soabada gaskaneaset, ahte ii galgga guhtege mannat nuppi biirres, iige galgga mannatge nuppiid lusa.
Stálojávregáttis sii ledje dalle_go dahke dán lága gaskaneaset.
Ja sii dolle dán lága juohkehaš.
Muitalus dan stálu birra, guhte lea orron Stálojávregáttis.
Ja dán stálu orrumušas lea ožžon Stálojávri nama.
Ja das gávdnojit mearkkat velá dálnai.
Stállu orui dan seammá Stálojávregáttis.
Ja sus leai áhkká ja bárdni ja nieida.
Ja sii bivde guliid ja gottiid ja sápmelaččaid bohccuid.
Ja stállu leai diehtti dahje noaidi, ja su áhkká leai seammálágáš.
Ja sus leai ruovdebohcci, mainna son njamistii olbmos vuoimmi eret go heahti šattai.
Ja go ii velá birgen, de njamistii heakka maiddá eret, go eai lean dakkár sámit, guđet máhtte lapmut.
Gal sámit leat leamaš olu dakkárat, guđet leat leamaš luođđa- ja ruovdelabmut dahje - diehttit.
Ja stálut godde olbmuid ja borre olbmuid, ja olbmot balle stáluin, ja garve dan báikki, gos stálut orro.
Ja dát stállu orui Stálojávrri čoalmmis, ja dakko leai okta várri oarjjabealde jávrri, ja dat várri leai váldoorohat stálus.
Ja go sámit bohte dan várrái, de stálut dahke ein soames bahá sámiide, muhtumin godde bohccuid, ja muhtumin skihppáhalle sámit dan váris.
Ja de álge sámit dan vári gohčodit Goartovárrin, dainna go gorttohallet máŋgga_ládje.
Muhtumin darváne bohccot geađgegaskkaide, ja muhtumin šadde skierbmán bohccot, ja olbmot seammá_ládje.
Ja muhtumin láhppoje olbmot ja bohccot.
Ja de álge sámit dan vári gohčodit Goartovárrin, ja su namma lea ein dálnai Goartovárri.
Ja dat vuosttaš guoika, go johka vuolgá Stálojávrris, das lea unna luobbalaš, gos stállu álo bivddii guliid.
Ja dan guikii stállu rokkai fanasgeainnu, ja fierahii nu stuora geđggiid, ahte eai nagat dáláš olbmot lihkastahttit, vaikko livččui 20 olmmái.
Iige dan jáhkále, jos ii livččo mearka gos oaidná ahte dat lea duohta.
Ja dan guoikka namma lea maiddá Stáloguoikan dan_dihte biddjojuvvon, ja dat lea velá dálnai seammá namma.
Ja nuorttabealde Stálojávrri, dan várrái lea stállu bidjan nama.
Stállu leai gullan ulddain, ahte dan váris galget olu boriid atnit, ja dainna álggii stállu gohčodit Borrevárrin.
Ja dat namma lea ein dálnai.
Ja Borrevári nalde lea okta jávri, man namma lea Vatnimajávri.
Ja Vatnimajávri oaččui nama das, go sámit johte dakko ja dan johkagátti bajás.
Ja dat lea nu allat, ahte hearggit eai nagadan geassit gierresiid.
Ja go hearggit eai nagat geassit gierresiid, de fatnet hearggit.
Ja dainna lea ožžon Vatnimajávri dan nama Vatnimajávri.
Ja Stálojávrri lullegeaži oarjjabealde lea okta várri man namma lea Báhčajeagil.
Ja dat lea ožžon nama dainna go das lea leamaš buoremus jeagil, ja de daddjojuvvui: dan várrái lea báhcán velá jeagil.
Ja de oaččui nama Báhčajeagil, ja dat namma lea ain dálnai su namma — Báhčajeagil.
Ja daid ulddaid orohat lea Goartováris luohkás buohta Čoalmmi, ja das lea ein dálnai báktegaska dahje ráigi.
Ja dan ráigái leat dáláš olbmotnai láhppán gáiccaid logi ja leat gávdnan áiggiid mannjil dušše dávttiid.
Ja dat seammá báiki lea ipmirduvvon, ahte dat sáhttá veahkehitnai, guhte bálvala ja humahallá ja addá juoidá.
Muitalus dan birra, got geavai dan stállui, guhte orui Stálojávregáttis.
Go leai okta risttagas sámi boadnji mátkkošteame, ja de bođii dán stálu goahtái.
Ja dan sámis leai čáppa nieida ja bárdni.
Ja go sápmi leai váiban ja sus leai nealgi maiddá, ja stállu attii borrat su biepmu.
Ja son borai, vaikko ii son riekta sáhttán, go stállu leai olu vuoššan olbmuid seammá báđiin, muhto son fertii borrat.
Ja go son leai borran, de stállu gohčui: " Attátgo don nieiddat mu bárdnái?
" Ja son ii duostan gieldit, son lohpidii nieiddas, ja sii dahke lihtu, goas sii álget heajaid doallat.
Eai dalle lean gulahusdoaimmat, eai sii dahkan eambbo go sohpe ja adde gieđaid oktii, dalle leai válmmas.
Ja go sápmi diđii, gos leai ulddaid orohat, ja son leai oahpásnuvvan ulddaide, ja son manai dohko ulddaid lusa ja jearai ráđi, go sus leai nu vuostemiella addit nieiddas stálu bárdnái.
Ja go son bođii uldda vissui, uldaáhkku dajai dakkaviđe: " Vuoi, vuoi, go don leat nieiddat lohpidan stállui mannjin!
" Sápmelaš goit dadjá: " Itgo dieđe ráđi maidege!
" Ulda vástidii, ahte " in dieđe vissása.
Jos boađát dakko, go boađát stálu goahtái, de mon galggan neavvut du.
" Sápmelaš vulggii ruoktot.
Ja de muitalii veahkasis got lea ášši dál.
Ja de vulge dal heajaid doallat.
Ja go sii vulge, de bohte ulddaid lusa.
Ja go ulddat nevvo, ahte " dii galgabehtet mannat ijabeale Goartovári.
Gal stállu lea niegadan dan birra, jos dii boahtibehtet ijabeale, de lea váralaš, ja son jearrá dis dakkaviđe: goappá beale vári dii boahtibehtet, vári ijabeale vai beaivvibeale?
" — — Sii vástidedje: " Mii boahtit beaivvibeale.
" Ja de son ii ballan.
Ja de sii álget doallat heajaid, ja bidje guokte stuora báđi duoldat.
Ja go gikse báđit, de luittii sámebárdni báđi čippiid nalde.
Ja stállu dadjá bárdnásis: " Luoitte donnai čippiid nalde, go nubbi bárdni luittii čippiid nalde.
" Ja go son álggii luoitit, de dadjá moarsi: " Gal mon luoittán veahkkin.
" Stállu dadjá: " Gal dat lea gievra, gal son akto luoitá.
" Ja go son álggii luoitit, de moarsi dohppii gievdnevuossái, ja álggii loktet veahkkin, ja loktii nu bajás, ahte leaikasii irggi ohcii duoldi liepma, ja bulii čoavji ja visot bállut.
Ja ii son muitalan, ahte sus bulii nu bahui.
Ja de sii álge borrat.
Ja sámit ledje olu boahtán heajaide, ja dat borre ja juhke, muhto irgi ii borran, guhte leai jápmime, ja son manai olggos veallahit.
Ja moarsi čohkaha bálddas, gal son oaidná, ahte ii dat eale.
Ja dalle vulge jávrri nala illudit, nu go leai dolin dáhpi sámiin illudit, go leat heajaid borran.
Ja sii ledje sámit čuollan máŋga rutni ja gokčan muohttagiinna — ja stuora soppiid báldii.
Ja de nissonat das dahke olu leaikkaid gaskaneaset, ja vuššet juhkosa, dassážii_go bohtet dievddut ruoktot.
Muhto gal sáminissonat dihte, mii goansttaid galgá šaddat, ja sii dihte, ahte stálu áhkás lea ruovdebohcci, mii lea váralaš; jos dainna beassá njamistit, de lea heahti.
Ja dainna sii suoládedje su ruovdebohcci, ja bidje njálmmegeaži hilaid sisa, ja ieža dihkkejit guhtet guoimmiset oivviid.
Ja dievdoveahka illudit jávrri nalde.
Stállu lea gokčan čalmmiidis, ja nuppit vihket birra ja guoskkahit muoddái ja stállu háhpárahttá gitta, ja go oažžu, de dadjá: " Njávkka, njávkka, juobe oaččun varas mállása, dat galgá eahkedis málistuvvot.
" Ja son gáskkistii binná biktasis, ja jos bođii biergunai bátnegaskii, gal son gáskkistii dan ráje go oaččui.
Ja sii vihke ein dađe garraseappot.
Ja go dat fas oaččui gitta, de fas dajai: " Njám, njám, buorre leai, go ožžon iđedismállásačča.
" Ja dás gáskkistii nu, ahte bođii biergu bániid gaskii, ja de gal dat bávččagii sakka; ja suhtai maiddá.
Ja de sii vihke dassážii_go ožžo stálu gahččat rudnái.
De sii álge cábmit šluppohiiguin oaivái, ja stállu čuorvugođii áhkkásis: " Na, njamis bohcci!
" Ja go son gulai boatnjis jiena, de álggii ohcat bohccis, ja ii gávnna, ja gulai ahte stálus lea heahti, ja su dihkkejeaddji dadjá: " Mii dat buollá dolas?
" Ja go son áiccai bohcci, de dohppii ja njamistii dan buolli bohcci, ja hilat bohte dievva čoddaga, ja bolde čoddaga ja čoavjji nu_ahte jámii dasanaga.
Ja sámiboatnjás ja su guoimmit cábme stálu dassážii_go jámii.
Ja bárdni leai jápmán seammá áigge go eadni.
Ja stállu šattai eallit veaháš mannjelažžii.
Ja go stállu jámii, de ohce geđggiid ja čatne stálu čeabehii ja vuodjudedje dakko rudnái.
Ja dainna Stálojávri lea guoleheamos jávri.
Ja stálu áhkká ja nieida leat hávdáduvvon nuorttabeallái jávrri.
Ja dat lea hávdebáiki dálnai.
Ja dat eatnan lea garruduvvon nu_ahte visot olbmot báidnahuvvet veaháš, dat šaddet nu riidásat gaskaneaset, ahte dat leat bahábut go oktage iežá olmmoš dakko lahkasiin.
Bure Lávrra ja stálu birra.
Go Bure Lávra-gállis leai johtime siiddain luksa Bolnnu rastá — ja stállu leai orrume dan geainnu nalde — ja go son leai johtime, de stállu coggalii bielloálddu murrii.
Ja go Bure_Lávra gulai, ahte stállu leai dan dahkan, de son vulggii dohko, ja de álggiiga fággádallat.
Ja de vuohččan dojii stálu suorpma gaskat, ja go ii riekta stállu bihtán, de álggii gáskkašit.
Ja Lávra gilddii: " Ale ane beatnaga goansttaid!
" De son heittii, ja de son čurvestalai: " Ráhkás!
" Muhto dat leai gitta.
Dat gal livččui borran olbmo, gaikkodan, jos livččui leamaš luovos.
Muhto go ii datge ábuhan, de soai ein fággádalaiga.
Ja de stálus doddjui juolgi, ja de oaččui Lávra stálu vuollái, ja de dojii gieđa gaskat stálus.
Ja de álggii ruovdádit, ja de stállu dadjá: " Čugge mu iežan silbaniibbážiin, ale gotte iežat ruosta dákkáriinna!
" Muhto ii Lávra dahkan dan, son diđii, gal stállu lea lapmon niibbis.
Ja go son gottii, de son álggii čuohpadit stálu iežas niibbiin, de bierggut mannet oktii dakkaviđe.
Ja de geahččalii fas iežas niibbiin čuohpadit stálu goruda, ja de gal manne gaskat.
Ja de son čanadii bessodagaiguin stálu ruvjjiid sparrui, ja de gesii dan jávrái.
Ja danin lea ein dan jávrris ruoná čáhci.
Ja muhtun oasi málistii stálu iežas goađis, ja njuovai stálu skávžžáid ja olles su háma, ja bijai iežas háma nala.
Ja go stálu geret, guhte leai reaissus, bođii, de son attii geregii borrat, ja geret dadjá: " Manne dat smáhkiida nu munnje?
" Ja son leai bidjan ruovdelođi buollit.
Ja go son čohkahii bálddas stálu gerega — geret doaivvui beare stállun ja ii ipmirdan ballat, geret leai velá gievrrat go ieš stállu — de fáhkkestaga son Lávra dohppii dan báhkka ruovddi ja coggalii gerega njálbmái, ja de šattaiga fas fággái.
Ja illá Lávra nagadii geregiinna, muhto biđii son goit.
Ja go son gottii, de Lávra bolddii gerega ja goađi ja válddii buoremus gálvvuid ieš, maid leai stállu rivvon sámiin.
Beana leai manjimus goddingálvu Bieskkis.
Riihmagállis.
Riihmagállis leai stuorimus stállu.
Sus leai állanbealli čalbmegaska, ja sus leai hui guhkes skávžá.
Ja son leai akto, ja son leai siivu, ii son vašuhan sámiid, iige dahkan bahás geasage.
Ja son leai maiddá noaidi, muhto sámit eai goit jáhkkán buori, ja hupme gaskaneaset, got galggalii oažžut das heakka eret.
Ja dat sáhka manai guhkás Sámieatnama mielde, nuorttas ja oarjjás gulaskuddama dihte, gos livččo dakkárat, mat duosttale soahtái dainna Riihmagálláin.
Ja Johkamohkis ledje golmmas, Falli ja Gievra ja Ruovdediehtti, mat vulge dohko soahtái Riihmagálláin.
Ja go sii ledje dolasteame eahkedis, de sii hupme, ahte iđit galget Riihmagállá čalbmegaskka mihtidit.
Ja Riihmagállis guldalii ieš, maid dat hupme.
Ja go sii nohkke, de Riihmagállis lamui daid beatnaga, ja ieš bođii dollagáddái ja bijai ruovdesáitti dollii buollit.
Ja go dat bulii ruoksadin, áhcagassii, de čuggii čađa guoktása, Fali ja Ruovdediehtti.
Ja Gievrra guđii eallit ", dušše gieđa dojii gaskat.
Ja de Gievrra gohčui dola bosádit, vái son oaidná, " makkár dus lea čalbmegaska ".
Ja go son oinnii, de dajai: " Ho-ho, it don leatge mu vearddehaš ", dainna go sus leai állanbealli čalbmegaska.
Ja de gohčui dan Gievrra: " Mana ruoktot ja bohtet de eanebut!
" Ja de son manai ruoktot, ja de sii bohte nuppádis ovccis.
Ja Riihmagállis diđii dakkaviđe, ahte leat boahtime, son leai noaidi.
Ja son manai fáktet johkagáddái, Rávttasjávrri badjegeahčái.
Ja go sii ledje gállime joga rastá, ja go bohte visot johkii, de Riihmagállis bážii dávggiin čađa visot, bážii dušše okta bealleheggii.
Ja njuolla manai vel guhkit nuppi beallái eanu, šuvggihii eatnama sisa.
Dat ovccát manai ruoktot.
Dat lea Riihmagállás dakkár láhka, ahte son guđii ein ovtta, mii galgá sáni doalvut, ja gohčui su vel eanet buktit.
Muhto go son oinnii, ahte dat bážii aktanaga nu ollosa, ja njuolla ein manai guhkit, de sii eai duostan šat boahtit soahtái.
Lassi stáluid birra.
Stálut ledje stuorrát, ja go bohte dat olbmot, de sii heahpane, go sii leat nu stuorrát, ja dat iežá olbmot leat nu unnit ja čábbát.
Ja stálut ledje heajut sahkkehit, ja stáluin leage unnán nisoolbmot.
Sii elle eanaš gottiiguin ja biertnai- ja visot meahcielliiguin.
Okta stállu leai bárdnelaš, ja son čuvodii sámiid muhtumin.
Ja son álggii orrut ovtta sámisiiddas, mii leai hui rikkis.
Ja dan sámis leai nieida, ja stállu álggii irggástallat dan sáminiidii, ja nieida álggii maiddá liikot stálu bárdnái.
Ja nieidda áhčči leai hui vuostá, ii son ipmirdan, got son galgá nieiddas oažžut eret stálus.
De son jurddašii ovtta goanstta.
De son vurddii go stállu vulggii gottiid bivdit, dego su vierru leai.
De son dagai johttáma, ja go sii johttáje, de son dajai vivvasis, ahte " mon johttán, jos guhká ádjánat, muhto mon guođán nieidda ja dudnuide borranbohccuid.
" Ja go son johttái, de son čanadii bohccuid vivvasis, ja nieidda biktasiid cokkai stohkkejalgŋái, ja ráhkadii nu siivvut ja ráhkadii muoraid muohttaga vuollái.
Go stállu manai ein meaddel, de son duolmmai deid muoraid, ja de son doaivvui ahte eallime dat lea, go dat muorat lihkastahtte, mat ledje čihkkon muohttaga vuollái.
Ja go son málistii, de son čuorvu moarsis borrat, muhto go son ii boahtán, de son dajai: " Boađe jos siđat, gal mon boran ieš.
" Siida go leai johttán, son leai čuollan olu rutniid ja gokčan daid jođáhaga nala, nu got su dáhpi lea leamaš ovdalnai.
Ja go stállu álggii nohkkat, de son fas čuorvvui moarsis: " Boađe nohkkat!
" Soai leigga juo ovdal nohkkan olu ovttas bálddalaga.
Ja go moarsi ii boahtán su lusa, go son čuorvvui, de son viehkalii ja dohppii moarsis ja guttii báldasis.
Ja son álggii guldalit oza, ja guhte diehtá gokko son guldalii, go son fuomášii ahte dat leage dušše stohkki gárvvuhuvvon.
Ja de son suhtai nu, go stálut leatge leamaš hilbadat; go suhtte, de eai diehtán, maid galggai vuohččan dahkat.
Ja dát stállu maid ii diehtán, ahte son leai galgat gárvodit vuohččan, ja de easka vuolgit doarridit siidda.
Muhto son leai seammálágáš go iežánai stálut, ahte son vulggii viehkat jođáhatráigge álás.
Ja go jođáhaga nala ledje rutniid dahkan olu, de son viegai seavdnjadin rudnái.
Ja son beasai das bajás, ja son viegai ein, ja gahčai fas nuppi ráigái.
Ja son beasai fas bajás dasnai, ja vulggii fas viehkat velá garraseappot, ja son gahčai fas.
Ja dal leai son galbmon bealleheggii, ja de ii son šat beassan bajás, ja de son galbmui jámas.
Ja de sii vulge geahččat got lea geavvan.
Ja nieida vulggii maiddá geahččat.
Ja de sii gávdne, go leai galbmon, ja bierggasriehpu leai galbmon skihččát, ja dat su moarsi gal ii liikon go oinnii, ahte lea galbmon su irgi.
Ja go son oinnii dan biergasa, got dat lea galbmon, de son dajai: " Vuoi, vuoi, got lea galbmon bierggasriehpu!
" Ja son goase čierru.
Son leai álgán liikot stálu bárdnái, ja son leai náitalit, jos leai beassat, muhto áhčči earuhii nieiddas eret stálus dainnalágiin, ahte duššadii nu got lea ovdalis muitaluvvon.
Stálut leat nohkan dál goase visot, muhto leat goit soames sámit velá stállui sohka.
Ja dat lea šaddan dainna_lágiin, go stálut leat náitalan sáminieiddaiguin, ja de lea šaddan soames olbmot bealli stállu ja bealli olmmoš.
Ja sii leat veaháš iežálágážat go iežá olbmot, hámis ja luonddus.
Muitalus ruoššačuđiid birra.
Sápmelačča buoremus dorvu lea, go beassá ballát ja čiehkádit eret olbmuin.
Ja dan_dihte sámit leat dolin dahkan eatnanvuoles gođiidnai ja čiehkádallan dohko.
Sámiin leat leamaš olu vašolaččat, nugo ruoššačuđitnai, mat leat golgan miehtá Sámieatnama ja goddán visot maid leat gávdnan, ja opmodagaid váldán visot maid leat gávdnan.
Ja dan_dihte sii maiddá leat čiehkan silbbaid ja ruđaid eatnamiid sisa.
Ja dat leat velá dálnai olu dáppe eatnama siste.
Ja leat dat ruoššatnai čiehkan ruđaid eatnama sisa, sámiid eatnama sisa.
Ja viimmat sámit álge jurddašit, got sii galggale sorbmet ruoššaid.
Ja sii viimmat gávdne goansttaid, nu_ahte sorbmeje olu ruoššačuđiid.
Okta dáhpáhus, maid lean gullan visot, got lea sorbmejuvvon okta ruoššačuhti Čuđibuolžžas.
Dat buolža lea das ožžon nama, ja lea velá dálnai dat namma.
Dat álgá ná: Dat lea guhkes buolža, ja ruoššat bohte dan buolžža mielde.
Ja dan buolžžas manná geahči stuora jávrenjárgii, ja das leat sullot olu dakkárat, mat behttet olbmo, dat leat seammá alladat go buolžanai, ja nu bálddalaga máŋga sullo.
Ja go ruoššat bohte dan buolžža geahčái, de gávdne boares áhku, ja de dadje: Oahpis sin olbmuide, " eat mii daga maidege dutnje.
" Boares áhkku dajai: " Dat ballájit, go din oidnet boahtime.
Muhto jos dii lohpidehpet váldit mu alcceseattet čáhceviežžin dahje biigán, vái mon ealán, de mon neavvun din.
" Go ruoššat dan gulle, de sii liikoje, ja lohpide váldit su.
Ja sii dadje: " Dát lea oahpisin midjiide.
" De jerre: " Got don doaivvut buoremus ráđi?
" — " Mon doaivvun vuordit, dasságo sii nohkket, dat sámit leat nu falit viehkat ja vuodjat, ahte ehpet dii jovssa, jos sii fuomášit.
" Ruoššat dadje: " Gal dat lea nu, mii vuordit.
" De sii vurde dasságo sevnnjodii.
Ja de áhkoš bidjalii su beassemuottás nala, mii lea dahkkojuvvon nu: das ledje dakkár duogŋasat, maid sisa leai ilbmi goaruhuvvon sisttis, ja dat leai buorre govddohit.
Dan ledje sámit dutkan juo dolin.
Ja ruoššat eai das ipmirdan eai maidege.
De son muitalii, ahte dat orrot sullos muhtumat ja gáttis muhtumat, ja son dajai: " Gal mii šaddat veaháš gállit.
Máhttibehtetgo vuodjat?
" Ruoššat dadje: " Gal mii máhttit.
" Ruoššat jerre: " Máhtátgo don?
" — " Máhtán mon veháš ", vástidii áhkoš.
Ja de bođii davvebiegga.
Áhkoš dajai: " Mon dáiddán fertet bullehit dola beassái, vái dii oaidnibehtet čuovvut.
" Ruoššat liikojedje fas dasanai, ja lohpide veahkehit áhku, jos ii veaje vuodjat.
Áhkožis leai stuora gahpir.
Ja go áhkoš oinnii, ahte davvebiegga lea olu garas, gal dat geavvá bures, de son dajai: " Vulgot mii dal, gal dat leat sii nohkkan sámit, ja go lea garas biegga, de eai sámit gula min.
' ' De ruoššat fas liikoje dasa, ja de sii vulge ja vudje vuosttaš sullui, ja besse hui álkit.
Ja de vulge fas.
Ja de son bullehii stuora beassegurppi, ja de vulggii vuodjat.
' ' Muhto allet vuolgge dii jur dakkaviđe, dii geat lehpet falit vuodjat.
Mon lean njoahci, váivi didjiide lea vuordit goas mon ollen ", dajai áhkku '.
Sii dahke dan, ja áhkoš vulggii.
Ja go stuora beassedolla bulii, de sii oidne guhkás, ja go oidne gáidame, de vulge siinai.
Ja áhkoš luittii beassegurppi, ja dat bulii, ja su iežas gahpira, ja biegga doalvvui deid guhkkodahkii jávrri mielde.
Ja áhkoš vuojai ieš lagamus gáddái.
Ja ruoššat doarride dan beassedola, ja biegga doalvvui dan beassedola nu hoahpus, ahte eai sii joksan ovdalgo leai govddimus jávrri gasku, de sii jokse falimusat, ja gávdne áhkoža gahpira.
Ja go sii dan gávdne, de sii dadje: ' ' Dat lea hávkan.
" Ja sii álge ohcat, ja vudje dan jávrri duohko diehke dasságo váibe ja galbmoje visot jámas ja dušše dasa.
— — — Bođii ruoššačuhti ovtta báikái, gos son dovddai ahte das leat olbmot lahka.
Ja sii álge ohcat, ja sii gávdne, ja olbmot ledje báhtaran eret.
Muhto okta rohkkes noaiddes geret ii ballán, son vurddii.
Son leai jurddašan juo válmmasin, got son galgá dahkat.
Ja go sii bohte gođiide, de sii oidne ahte eai leat olbmot, ja sii jerre: " Gos leat olbmot?
" Geret vástidii: " Sii leat mannan gávpogii, doppe lea čoakkánáigi, ja leat heajat olu.
" Go ruoššat gulle dan, de sii sihte oahpistit sin dohko, ja son dajai: " Gal mon oahpistan.
" Muhto ruoššain leai hui nealgi, ja geregis leai olu biebmu, ja son attii visot, ja sii sihtet ein lasi biepmu.
Ja son dajai: " Ii mus leat, ovdalgo mon vuolggán viežžat.
" — " Odnego '?
", dadje ruoššat.
— " Odne fal " — " Jos don manat odne, gal miinai vuolgit ", dadje ruoššat.
Geret vástidii: " Ehpet dii deaivva, dat lea nu baskkes geaidnu, ahte ehpet dii beasa seavdnjadin.
" Ja ruoššain šattai stuorit hállu.
Sii álge sihtat vuolgit dakkaviđe.
Muhto de geret dajai: " Go dii dal galgabehtet mu čuovvut, de dii galgabehtet váldit báttiid dáppe mielde.
' ' Ja sis ledje dahkkojuvvon bohccosuonain báttit, mat ledje fiidnát ja nannosat.
Ja dajai, ahte " de dii šaddabehtet čanadit báddái visot dán baskkes mohkkás geainnus.
" Ja sii dahke nu.
Ja go bođii dat báiki, de son gohčui čanadit dal gittalaga čeabehiidda, ja son dajai: " Vurdet veaháš, mon manan geahččame geainnuid.
" Ja son leai váldán olu bessiid mielde.
Ja go son manai ovdalii, de son bullehii olu bessiid ja bálkkui vulos.
Ja de čanai stuora geađgái bátti válmmasin, ja gáŋga leai bálddas, mainna son lihkastahttá.
Ja go son oaččui válmmasin, de son manai ruoššaid lusa ja dajai: " De mii dal vuolgit, dolat leat ein gávpogis, mon mannen oidnosis.
" Ja go sii manne dan báktelatnjii, de son dajai: " Juogo dii oaidnibehtet gávpoga "?
' ' Sii dadje: ' ' Oaidnit mii gale.
" Geret dajai: " Dal galgabehtet viehkat hoahpus, dás lea alla luohkká, mon viegan dal nu olu go nagadan.
" Ja go son bođii dan geađggi lusa, maid son leai válmmastan, de son dušše garccastii geađgái gitta ja gáŋggain fieraldahtii geađggi.
Ja de álge njuikut nu hoahpus go leai máŧolaš, ja manjimus árvidišgođii, ahte ii leat rievttes reaisu, muhto ii nagadan caggat, iige háhppehan čuohppat bátti gaskat.
Ja de sii manne visot dohko.
Geret vulggii iđedis geahččat got leai geavvan.
Sii ledje jápmán eanas oassi, ja muhtun oassi leai dušše rámbin, muhto leai veaháš heagga.
Ja go sii oidne gerega, de sii garrude ja sávve oažžut gitta.
Ja son oinnii, ahte eai sii beasa šat golgat gosage.
Ja son fierahalai geđggiid nu_ahte manne cuovkkas visot.
Ja dat bákti lea ruoksat velá dálnai, dego varran livččui.
Gieppošduoddara nama birra.
Go sámit dihte ahte ruoššat leat lahka, ja sii ledje juo ovdal dahkan ovtta gorsii dakkár luovi guosai- ja beziiguin, ja geđggiid nala bordán olu ja stuorráid, ja dakkár báhcahaga, mii lea nu geahpas dego bissu báhcahit.
Ja sis ledje soapmásat olbmot sokčame ruoššaid, gos dat leat, ja gosa dat mannet, ja eai sii biestán iežaset oainnáhallat.
Ja de sámit oidnet, ahte de dál bohtet dohko gos sii leat orrume.
Muhto sis leai dasa luovvi, gos leai sis ladni.
Sii orro das lahka dan báikki.
Ja go ruoššat bohte daidda báikkiide, de sii guđđe ovtta gávvilis noaiddes gerega, jur dakko gokko dihte boahtime.
Ja de ruoššat bohte ja gávdne dan gerega ja sii jerre: " Gos leat olbmot, go eai leat dás, vaikko leat goađitnai?
" Geret ii vástidan ii maidege gullama dihte, maid sii hupmet.
De sii álge fállat bálkká, jos son oahpista olbmuide.
De son lohpidii oahpistit, ja de son vulggii oahpistit ja váccii dassá birra váriid, dassážii_go álggii sevnnjodit.
De son easka oahpistii dan gorsii, ja de dajai: " Dál galgabehtet mannat dán gorsaráigge dassá_go gávdnabehtet olbmuid, muhto dii galgabehtet atnit čuovgga ovddimus, vái oaidnibehtet dan geainnu.
" Ja de sii vulge, ja manne gorsaráigge mohkkái, ja go bohte čoahkkái dasa, de dat, mat ledje gorssa nalde, de báhcahe, ja de ráđai vulos dat luovvi, dahje dat gohččojuvvo rihtán.
Ja sii šadde riđá vuollái ja sorbmahuvve visot.
Okta noaidi bázii bealleheggii, mii leai luođđa - ja njuollalabmu, mii leai ruovddis, veaikkis, lajus ja silbbas.
Ja sii báhče nu olu, eaige ožžon heakka eret, muhto de bidje gáhkkora njuni ja báhce dainna.
Ja de dat basttii, ja de dajai: " Visot dihten ja lapmon, muhto gáhkkora njuni in diehtán inge dádjadan.
" Ja de son jearai: " Velgo lea Giebbo-viellja eallime?
" Muhto son leai juo jápmán.
Ja dat duottar oaččui nama das, Giebboduottar lea su namma velá dálnai.
Sámit gulahalle visot, maid ruoššat hupme.
Ja dat leat leamaš manjimus ruoššat.
Muitalus Govavári birra.
Veháš dutkamuš, man dihte dat namma lea.
Ja dat lea oaččuhuvvon diehtu.
Dáppe Duortnosgáttiin leat leamaš vuohččan beare sámit, ja sii ledje oahppameahttumat visot, eai sii máhttán čállit eaige čállagiid lohkat.
Eaige dalle lean olu láddelaččatge, mat máhtte čállit.
Áigi golai, ja de bođii okta veaháš oahppan olmmoš, ja su namma leai Kova.
Ja son ilmmuhii, ahte son lea sáddejuvvon gonagasas deike, " ja dii galgabehtet leat gulolaččat munnje, ja máksit munnje skáhta visot olbmuin, mat jápmet ja dein mat riegádit, ja jos didjiide šaddá dárbu, gal mon veahkehan din.
" Ja sámit jáhkke ja dahke visot, maid Kova siđai.
Ja go olbmot jápme, dalle son jugii báikki.
Ja mánáin válddii veaháš oasi, ja go jámii áhkká, de válddii viđát oasi.
Ja go dievdu jámii, dalle son jugii alccesis njealját oasi.
Ja go mánát riegáde, de válddii maiddá veaháš oasi.
Ja son čuvodii sámiid geasset, ja go dálvi šattai, de manai son vulos.
Ja son šattai rikkis, son válddii olu opmodaga sámis.
Lullebealde Norgga ráji álggii son váldit daid omiid.
Skáhttovuopmi leai su váldodoaimmahanbáiki.
Ja go leai dal fas jápmán ovtta dievddus áhkká giđđat, ja Kova gulai, de siđai son juohkit, vái sonnai oažžu oasis.
Ja dat sápmelaš dajai, ahte " in mon velá juoge, ovdalgo mon oaččun čoahkkái visot dávviran, de mon easka juogán.
" Ja go dálvi šattai, de son vulggii vulos ohcat dieđuid, iigo gávdno buoret láhka.
Ja son oaččui diehtit, ahte dat lea behtolaš dat Kova.
Ja go son bođii ruoktot nuppiid sámiid lusa, de son muitalii, ahte dat lea fálskolaš.
Ja sii árvaledje, got sii galget dahkat.
Ja sii gávdne buoremus ráđi ahte harccastit murrii.
Ja sii dan dahke, harccaste ja hávdádedje ovtta buolžža nala.
Ja dat buolža lea gohčoduvvon Govabuolžan.
Dan nama muitet velá dálášnai olbmot, mat leat dán jagi eallime j..
1908.
Muhto dasa lea biddjon dál iežá namma.
Skáhttobuolža lea su dáláš namma; dainna lea biddjojuvvon dat namma, go dat vuopmi lea Skáhttovuopmi.
Ja Skáhttovuopmi lea ožžon dan nama das, go Kova orui Skáhttovuomis ja válddii skáhta sámiin, dan su oasi namma leai skáhtta.
Ja Govavárri ja Govajávri ja Govamuotki leat ožžon nama seammá olbmos, Kovas, guhte orui dein báikkiin, čuvodii sámisiiddaid.
Ulddaid birra.
Ja ulddat leat dakkár olbmot, mat orro eatnama vuolde ja bávttiid siste.
Ja dat leat dan sogas, maid vuosttaš váhnemat leat bidjan eatnama vuollái.
Ulddat leat nu imaš eallit, maid ii leat buorre diehtit, mat dat leat, ja gos dat leat álgán šaddat, leatgo olbmot vai eai — muhto dat leat goit datnai Áttáma- mánát.
Ja sii atnet bohccuid, ja sin bohccot leat olu čábbábut go sámiid bohccot.
Ja ulddaid bohccot leat girjjagat ja jievjjat ja čuoivvagat ja gálbbenjunit ja juohkelágáš girjjagat.
Ja dat čájehit muhtumin sámiide, dakkár sámiide maidda liikojit.
Ja addet dat maiddá, jos dahket dan, mii lea mearri.
Dat galgá, go oaidná ulddaid ealu, de galgá geahččat nu, ahte ii láhpe čalmmis eret ovdal_go beassá bálkestit stáli badjel, niibbi dahje vaikko áimmi.
Ja go lea beassan bálkestit badjel, de oažžu visot deid maid badjel lea bálkestan dan stáli.
Ja gii oažžu ulddain bohccuid, de dat šaddet ein seammá girjjagat.
Ja geas lea dakkár girjjat eallu, de lávejit sámit gohčodit ulddaid eallun.
Ja eai ulddat liiko juohke olbmui, sii liikojit dakkárii, geas leat čáhppes vuovttat ja leat rehelaččat, ja máhttet humahallat nu_ahte sii liikojit.
Muhtun ulddat leat hui čeahpit juoigat.
Sámit gullet dan dávjá.
Ja sii leat oahppan maiddá ulddain juoigama.
Ja ulddat atnet sámi biktasiid, ja dat reainnidit bohccuid ja gilljot, ja beatnagat cillet, ja biellut skillet, muhto ii oidno ii miige.
Ja jos nubbi nubbái dadjá: " gul, mii dat gullo!
", de ii gullo ii miige.
Ja muhtumin sámit gullet čierrume, ja dat maiddá lea dakkár, jos nubbái jienáda maidege, ahte son gullá maidege, de ii gula šat maidege.
Muhto dat merke dan, ahte dat olbmot šaddet čierrut.
Muitalus dan birra, ahte go sámit leat golgame mehciin, ja lea arvi, de sii ohcet suoji geđggiid vuolde ja bávttiid vuolde ja bákteluoddanemiid vuolde ja siste.
Ja de bohtet muhtumin hui čáppa stohpui, ja doppe lea hui olu golli ja silba ja biebmu, ja sii fállet dakkaviđe olbmui biepmu.
Ja jos borrá, de ii beasa olggos, muhto guhte ii bora, de sii eai sáhte dan doallat, de sii dan hoigadit olggos.
Ja beana maiddá gullá ulddaid, muhto ii muhtun olmmoš gula iige oainne ii goasge ii maidege, muhto beana dušše ciellá ja geahččá.
Muhto ii leat goit nu vašis beana ulddaide go mánnelaččaide dahje girkovehkii.
Muitalus dan birra, go ulddat lonuhit sámiin mánáid.
Ulda lea váralaš maid, son háliida lonuhit čáppa čáhppesvuovttat mánáid alccesis iežaset boares váhnemiiguin, maid eai gille biebmat.
Ja ulddaid boarrásat ellet guhká dahje boarisin.
Ja dat dáhpáhuvvá, go sámit guođđilit máná okto goahtái, dahje olggos muorraoaksái dahje geađggi gurrii.
Lea velá bahámus guođđit akto máná, go eai leat steampilsilbbat mánás gitta.
Ja dan_dihte sámit atnet silbbaid mánás gietkamis, ja iežá dakkár diŋggaid.
Bárdnemánás leat atnán niibbi gietkamis ja nieidamánás leat atnán áimmi ja gaskama ja guottahaga.
Muhto go ii leat juoga, ja go mánná báhčá akto, de dat dalle lea bahá lonuhit beassat.
Ja go son lea lonuhan, de lea mánás goit seammá hápmi, muhto de ii šatta, iige huma, nu got láve mánná šaddat, iige vácce iige leat seammá luondu mánás, go lea oami mánásnai.
Ja dat leat olu fasttibutnai, ja čalmmit leat fasttit.
Muhto eai leat goit dakkárat, go lea ovdalis muitaluvvon, iežá go dat, maid ulddat leat lonuhan boares ulddain.
Muhto dat mat leat lonuhuvvon mánát, dat gale šaddet ja hupmet seammá_ládje go iežá olbmot, muhto leat goit veaháš iežálágážat hámis ja luonddus.
Ja ii ulda lonut čábbámus máná alddes, muhto son fal váldá čábbámus máná.
Muitalus dan birra, go ulddat orrot juohkesoarttat eatnamis.
Ja jos olbmot soitet dahkat goađi sin orohaga nala, de sii ráfehuvvet, dainna go sii nohkket beaivet ja ihkku gohcet.
Ja de sii leat bahá mielas, muhto eai juohke olbmui, muhto gohččot dat gale eret.
Ja jos jeagada, de eai daga maidege, muhto jos ii jeagat, de sii eai atte ráfi nohkkat.
Sii ráfehuhttet ihkku, muhto nu_ahte ii olmmoš ipmir ii maidege, muhto ii oaččo ráfi nohkkat, eai boađe nahkárat, vaikko ii jur oainne maidege.
Muhto gal dat niegus bohtet ja humahallet.
Muhtun olbmo sii gohččot siivvut eret dakkár báikkis, gos lea sin orohat vuolde.
Ja go sirdá eret, de lea hui ráfi.
Muhto eai ulddat leat buorit juohke olbmui, eai sii muital eai maidege, ahte sii háliidit eret, dušše givssidit ja sorbmejit elliid, ja viimmat álget sorbmet olbmuidnai, jos eai ipmir eret vuolgit, ja jos velá bahui garrudit.
Ja ulddat leat velá dálnai seammá go iežá olbmot; sámit oidnet ein dávjá ja gullet dálnai.
Ja ulddat leat hui čábbát, dat maid olbmot leat oaidnán.
Bártnit leat oaidnán soames háve ulddanieidda, ja dat lea nu čáppat, ahte son háliidii beassat lagabui.
Ja go son beasai lagabui, de son jurddašii: vare dat munnje!
Ja de dat nieida jávkkai, ja de dat bárdni bázii akto, ja sutnje šattai ahkit.
Ja son manai nuppi beaivve seammá báikái, ja de son gulai go ulddanieida juoiggadii, ja dat lea su mielas dego livččui seammá nieida.
Ja son guldalii guhká dan čáppa juoigama, ii son lean ovdal gullan nu čáppa juoigama.
Ja dat bárdni oahpai dan ulddanieiddaš juoigama, ja oahpahii iežá sámiide juoigama.
Ja gal dat leat iežánai sámit gullan ja oahppan juoigama.
Ja soames sámit leat oahppan olu noaidegoansttaid ulddain.
Ja ulddat leat muhtumiidda nu buorit, ahte muitalit visot mii dal dáhpáhuvvá: jos dihtet bahás ášši šaddame, de dat muitalit ja veahkehit ja nevvot, got galgá dahkat.
Ja dakkár olbmot de birgejit hui bures.
Ja dat leat jur dat gievrras noaiddit, geaid ulddat veahkehit.
Ja ulddat dikšot boazogárjjinai nu_ahte dat ii sorbmahuva.
Muhto gal dasanai galgá máksit vearu.
Dat vearromáksimuš lea dainna_lágiin: Dat addet soames báikái ruđa dahje juoidá, veaikki dahje messega dahje silbba, ja dat galgá dohko bálkestuvvot stuorjuvvii dahje čáhcái, dakkár báikái, gos ii oaččo oktage olmmoš.
Ja dat galgá dadjat ulddaide: " Mon attán dán didjiide.
" Ja sámit lávejit dálnai ein dávjá addit ulddaide juoidá.
Muhtumin leikestit gáfe eatnamii ja muhtumin viinni ja dadjet: " Jugis donnai mu gáfes ja veahket mu ein.
" Gávdnojit dat háldit velá ádjagiinnai, ja dein lea maiddá vuoibmi olu dahkat bahás ja bures, dat ádjagat, mat leat dego báhti, ja dat duldet, ja dat leat hui čiekŋalat.
Ja dein lea dálkkas maiddá.
Duoldi ádjaga birra, mii lea dego báhti.
Son duoldá, ja das orrot rihccecubbot.
Ja dakkár ádjagis leat gievrras háldit.
Ja daid bálvalit maiddá sámit.
Dakkár ádjagis lea dálkkas, gii diehtá, iige dárbbaš iežá go basadit ja máksit veaháš juoidá.
Muhto jos dakkár ádjaga suhttadit, de son lea hui bahá ráibmat dahje skibahit.
Ja dakkár ádjagis ii soabale goasge juhkat čázi, iige atnit iežán go dálkkasin; dat háldit suhttet jos iežán adnojuvvo go dálkkasin.
Okte leai okta sápmi golgame, ja son bođii dakkár ádjaga lusa ja álggii gáfe vuoššat, ja go duoldagođii bánno, de álggii huikkahit bánno siste.
Ja son leikii eret dan čázi ja bijai fas dola nala, ja de dat álggii fas seammá_ládje.
Ja de son árvidii, ja de son jearai: " Manne don das leat, ja go don it atte ráfi munnje?
" Ja de son dajai: " Mon lean hávdáduvvon dása, go lean goddojuvvon.
" Ja de dat olmmoš logai daid lohkosiid, maid báhppa lohká jámehiidda.
Ja de son oaččui ráfi, muhto dajai: " Ii galgga dákkár ádjagiin goasge váldit čázi, dat lea váralaš.
" Muhtumin leat roggan mánát dakkár ádjagiid, ja de lea badjánan dakkár rihccecubbohámot, ahte leai olbmo sturrosaš, ja dat olmmoš ráimmahalai hui bahui.
Muhto go leai dakkár, ahte máhcahii, de beassá gal dearvvašin fas, muhto son ferte máksit, oaffaruššo dan ádjagii.
Sáivajávri.
lea okta imaš jávri dainna_lágiin, go das lea muhtumin hui olu guolli, ja muhtumin ii leat ii oktage guolli, vaikko lea unna coages jávrráš.
Sáivvas leat olu guolit ja stuorrát ja buoiddit, muhto gii ii dieđe got dat galgá deid bivdit, de ii son oaččo ii ovttage, vaikko livččui ožžon nuohti sisa.
Dat galgá sáivvas váruhit, ahte ii jama iige skoalage ii vehášge, ja jos nu lea sáhttán suohpput nuohti, de gale oažžu olu guliid.
Hupmat maiddá galgá savkosii, vái gula eai maidege.
De gal čuvvot nuohti gáddái.
Dat sáiva lea veaháš imaš jávri, dan ii leat ožžon riekta sealvvi, mii dat lea jávrriid.
Muhto dan dieđu leat ožžon belohahkii, ahte dat leat guokte jávrri badjálaga, ja beare ráiggit gaskkas dego reahpenráiggit.
Ja guolit mannet daid ráiggiid vulos ja bajás.
Árahávddiid dahje čiegáid birra.
Čiehká biddjojuvvo juvvii ja alla dievá nala.
Ja dat biddjo muhtumin sániiguin nu, ahte eai oaččo váldit iežát go sogat.
Ja jos iežát váldet, de ráimmahallet.
Ja dan_dihte eai duostta váldit čiegáid, vaikko dihtet gal gos dat leat.
Boares sámit hupmet olu daid čiegáid birra, ahte dat leat eatnamis.
Ja sin huma mielde lea gale nu, ahte sii dihte deid čiegáid sula gos dat leat.
Ja hupme olu ahte das lea okta čiehká, ja dan báikkis lea maiddá čiehká.
Ja hohke vuolgit váldit, muhto sii balle dein čiegáin, deinnago sii ledje ožžon dieđu soapmásiin, geat ledje váldán soames čiegás ruđaid, ahte váralaš dat lea váldit.
Dat lea dakkár, ahte gii gávdná dakkár čiegá, mas leat jápmán dat isidat ja árbbálaččat, de go rahpasa gievdneravda, ja álgá oažžugoahtit, de dat álgá baldalit.
De rievdá dat gievdneravda, maid lea doallame vuovssá oaivin, ja go ii olmmoš luoitte, de rievdá stuora cuoppun, ja de fas rievdá gearpmašin, ja de rievdá vaikko_makkárin.
Muhtumin álgá buollit ruoná dollan, ja de viimmat boahtá ieš beargalat su hámiinis.
Ja de galgá dadjat ná: " Don it dárbbaš daid, don birget go oaččut olbmuid sieluid helvehii, mana eret, sáhtán!
" - nugo lea čállojuvvon rámmáhii.
Ja de galgá sivdnidit golmma persovnna nammii: " Mon dáid dál válddán.
" Ja de luhpet visot.
Ja de son oažžu dan čiegá váldit ráfis.
Muhto roahkkat dat galgá, gii daid dahká visot, mat leat ovdalis muitaluvvon.
Muhto dat, mat leat biddjojuvvon sániiguin, daid ii oaččo olggos muđui go lea stuora noaidi.
Daid ii dáidde jáhkkit oktage duohtan, ahte dat čiegát leat ollenge.
Ja ii dát čállige riekta jáhkále, vaikko lea gullan olu váhnemiinnis ja olu iežáin, muhto son lea oaidnán ieš, go su áddjá válddii ruđaid, gosa leai čiehkan eatnamii bávtti vuollái, unna juovas leai, gosa leai bidjan.
Ja okta čiehká leai sin humas dahje dieđus, ahte das galggalii olu ruhta; das ledje gávdnan olu smávva silbaruđaid dan geađgeguoras.
Ja dat dovddai, ahte das leat olbmot orron, ja ahte dat geađgi leai biddjojuvvon.
Ja dat leai hui stuoris, dakkár ahte ii lean moatti olbmo bidjamis.
Muhto dat lohket boares sámit, ahte daid leat dološ ruoššačuđit bidjan dasa, daid ruđaid ja silbbaid, maid leat rievidan sámiin.
Ja dain báikkiin duoddariin gávdnojit dakkár njuolat, mat leat adnon dávgenjuollan.
Ovtta lea dát čállinai gávdnan dakkár njuola.
Dan seammá geađggi birra lasi muitalus.
Okta olmmoš vulggii dan geađggi lusa dan várás ahte son roggá dan geađggi vuollái ráiggi ja váldá dan čiegá eret.
Ja go son bođii lahka, de šattai mierká, illá deaivvai ruoktot.
Ja go firtii, de son vulggii fas dohko dan geađggi lusa ja galggai geahččalit ohcat dan čiegá.
Ja go son bođii lahka, de son oaidná, go čohkaha dan geađggi nalde rievssat.
Ja go son boahtá lagabui, de dat loddi šaddá stuorisin, ja šattai nu stuorisin go olmmoš.
Ja de álggii sivvu ballat nu sakka, ahte fertii vuolgit ruoktot.
Ja dan rájis ii leat son mannan dan geađggi lusa dainna jurdagiinna ahte váldit ruđaid.
Eaige leat iežátge geahččalan roggat dan báikki, vaikko vissásii jáhkket ahte das leat ruđat.
Ja dát čálli dovdá dan olbmo, gii lea guovtti háve vuolgán dan čiegá roggat, ja dan namma lea A. N. Eira.
Ja dat báiki gávdno nuorttabealde Nuorta-Ráissa, dat gohčoduvvo Fávrrosordan.
Dan dihte eatnamiid namat leat dakkárat go dain gávdnojit geasseorohagat ja lea hui čáppat ja rássái.
Ja johtolat lea hui alla duoddarat, maid badjel johtet giđđat ja čakčat.
Ja dan geasseorohagas maiddá gávdno okta stuora geađgi, man namma lea Onnegeađgi.
Ja das leat állit máŋga.
Ja daid álliid vuolde atnet sii gálvvuid.
Ja go sii giđđat vuohččán bohtet dan Onnegeađggi lusa, de sii buorástallet ja humahallet dego nuppi olbmo, ja jugástallet viinni ja njorrestit veaháš eatnamii, ja dadjet: " Dále dutnjenai, jugis donnai veaháš.
" Mihcamárija birra.
Mihcamárija leat olu goansttat.
Okta goansta lea, go nieida háliida diehtit gii lea su irgi, de galgá mannat mihcamárija dakkár čáhcegeađggi nala, man birra lea álo čáhci ja lea álo goikkis.
( Ja dat lea stuora johkačáhcegeađgi seammá buorre dasa.
) ii galgga mannat goasge čáhci badjel.
Ja de čohkkát dan nalde dasságo boahtá bárdni nieidda lusa ja nieida bártni lusa.
Ja jos dat addá maidege, de ii galgga váldit.
Gal dat addá muhtumin niibbinai, ja jos dan váldá, de dat galgá goddit niibbiin, go náitaleaba.
Muhto ii galgga váldit dalle_go son fállá.
Ja dat seammá_ládje čájehuvvo bárdnáinai.
Ja mihcamárija lávejit lohkat oidnot ruoná dola árahávddiid nalde dahje ruhtačiegáid nalde.
Sápmelaš lávlluid birra.
Sápmelaš lávluma dadjá juoigamin.
Dat lea okta muitingoansta nuppiid olbmuid.
Muhtumat muitet vašis ja muitet ráhkisvuođain, ja muhtumat muitet moraštemiin.
Ja adnojit dat lávllut muhtun eatnamiin ja ealibiin, návddis ja bohccos, gottis.
Dat lávllu málle lea ná, got dás vuollelis álgá: Dál dadjá nubbi nieida nuppi niidii: " Juoiggas dan du irggát Niillasa.
" Niillas lea čáppat juohke nieidda mielas, ja juohke nieida háliidii oažžut alccesis boadnjin, ja dainna juige su olu.
Ja dan lávllu namma lea luohti.
Ja de dal álgá juoigat Niillasa luođi: Voja voja nana nana, stuora hága, stuora geamppa, stuora fávrru, stuora leambada, voja voja nana nana, go dat juo viehkalii, de manai dego loddi, voja voja nana nana.
Ja de nubbi nieida gohčču: " Juoiggas dal don dan du irggát luođi.
" Ja nubbi nieida dadjá: " lei mus leat irgi.
" Nubbi dadjá: " Lea dus gale.
" Nubbi jearrá: " No guhte lea, gean don doaivvut mu irgin?
" — " Mon doaivvun Máhte.
" Nubbi dadjá: " lei Máhtte huola mus, sus leat buorebut go mon.
" Son lea gávvilis nieida, ii son muital nubbái, ahte sus lea irgi, vaikko su irgi leai Niillas.
Ja dainna son háliidii gullat dan jallat nieiddas, leago son jáhkkime ahte son oažžu Niillasa.
Muhto ii Niillas goasge jurddašan su váldit, muhto Niillas liikui dan gávvilis niidii.
Son juoiggai dávjá dan nieidda luođi dainna_lágiin: Voja voja nana nana, stuora leambada ja stuora geamppa ja stuora čeahpi, voja voja nana nana, stuora ja fávrru, dat leai suohkana buoremus nieida, voja voja nana nana.
Ja go Niillas oinnii dan gávvilis nieidda boahtime, de ii son šat juoigan.
Muhto gávvilis nieida juoiggadii Niillasii, ahte su moarsi leai Anne.
Dat leai dan jallas nieidda namma, ja dan gávvilis nieidda namma leai Elle.
Ja de dalle juoigá Niillasii, ahte: Anne fillestii suohkana buoremus bárdni, voja voja nana nana suohkana buoremus bárdni, voja voja nana nana go válddii nuppi bártni moarsi, voja voja nana nana, ja guđii Máhte čirodit.
Ja Niillas balai maiddá, ii son oaččo gávvilis Elle.
Ja Máhtte maiddá ráhkistii Elle, ja Elle leai lohpidan váldit Máhte, ja Máhtte jáhkii duohtan, ja son maiddá juoiggai dávjá Elle: Voja voja nana nana, stuora leambada, voja voja nana nana, stuora fávrru ja stuora čeahpi, voja voja nana nana dat lea buoremus nieida dán čearus,, voja voja nana nana.
Ja go Máhtte gulai, ahte Niillas lea Ellii addán gihliid, de son juoiggai ja čierui: Voja voja nana nana, stuora behtolačča.
Ja čierui ja moraštii nu_ahte goase jierbmi seahkana, ja suhtai Niillasii ja gottii bohccuid Niillasis.
Ja go jugai gárremiidda, de juoiggai ja garrudii ná: Voja voja nana nana, biro, beargalat, mon gottán visot Niillasa herggiid, voja voja nana nana, sáhtána behtolaš Elle mieska bittu, gal dat dakkárat leat olu, voja voja nana nana.
Ja de ein veaháš čirodii ja juoiggadii.
Máhtte jurddašii okto alccesis, ahte " dat lea jallodat, ahte mon suhtadan Niillasii ja Ellii, gal mon gávnnan velá seammá buorre nieidda ja velá buoret nieidda.
" Su oabbá Iŋgir dajai Máhttii: " Eai bártnit oainne Andarasa Márjjá, dat lea siivonieida, ja dat šaddá rikkis.
" Iŋgir leai nuorra nieida ja jierbmenieida, ja Máhtte dajai Iŋgirii ahte: " Doaivvutgo don Márjjá váldit mu?
" Iŋgir vástidii: " In mon dieđe, muhto gal mon jearan Andarasa Márjjás áigugo son váldit.
" Ja de Máhtte liikui oabbásis, go son áiggui bivdit sutnje veahkkin áhká.
Ja de Iŋgir vulggii muhtun sotnabeaivvi dan siidii gos Márjá leai.
Ja de gávnnai Márjjá ja de jearai: " Lohpidatgo mu vielja váldit?
" Márjá vástidii: " Ii Máhtte fuola iežá go Lodnjes-Elle.
" Ingá dajai: " lei leat aivve nuge, don oaččut jáhkkit go mon dajan, de dat lea nu, doai leahppi juo sivdniduvvon oktii.
" Márjá vástida: " Mas don dan dieđát, ahte moai letne oktii luovahun?
" Ingá dajai: " Mon lean niegadan, ja dat lea ein nu got mon niegadan.
" Márjá vástidii: " Go lea nu ášši, dalle mon lohpidan, ahte oažžu boahtit deike vahku geažes, dalle mon lean jurddašan válbmasii.
Soahpágo?
" Ja de soai earránattaiga.
Ja Iŋgir vulggii ruoktot.
Dál bođii son vieljas Máhte lusa ja muitalii maid son leai gullan.
Ja go soai muitaleigga eadnái ja áhččái, de soai liikuiga hui bures.
Ja go leai vahkku gollan, de vulge sii fas Márjjá lusa.
Ja sámiid vierru lea juo dološ áiggis leamaš, ahte go bárdni boahtá soagŋuide, de galgá nieida boahtit ovddal ja luoitit irggi hearggi luovos, ja de lea mearka ahte áigu váldit.
Ja jos ii nieida boađe luoitit, de bárdni vuojaša birra goađi, ja goađi ja smáhkkomuora gaskal.
Ja jos ii nieida velá boađe luoitit irggi hearggi, de irgi diehtá ahte ii nieida leat váldime dan bártni.
Ja de muhtun bártnit eai mana sisa goahtái eai ollenge, de vuoddjájit ruoktot.
Ja go Márjá diđii daid visot, got galgá ja got lea ášši, ja de Márjá, go oinnii boahtime Máhte, de son manai ovddal ja luittii Máhte hearggi, ja de Máhtte bođii goahtái ja buorástahtii nu got lea sámiid vierru.
Sámiid vierru lea, ahte sii váldet birra čeabeha ja deddet njuni nuppi njuni vuostá.
Ja Máhtte dagai maiddá nu, ja son gale cummástalai nu guhká ahte ii geargan goasge, ja de easka álge hupmat ja veaháš jugástallat viinni, eai dalle lean gáfet.
Ja de sii náitale seammá beaivvi, ja de Máhtte vulggii ruoktot.
Ja de Márjjá áhčči Ándaras siđai Márjjá viežžat Márjjá girkovuojána ja addit Máhttii dan.
Ja go Márjá vieččai dan hearggi, de Máhtte vuoddjái ruoktot ja Márjá čohkkedii gierresii.
Ja go hivástahtiiga, de soai válddiiga fas čeabehii ja cummástalaiga, ja soai jáhkiiga, ahte ii dárbbaš šatain eambbo maidege.
Muhto de dadjá Ándaras-vuoras: " Gal doai velá šaddabeahtti ovtta reaissu mannat, ovdal_go leahppi válbmasat, doai fertebeahtti velá mannat girkoáhčis oažžut lobi.
" Máhtte dajai: ' ' Leago Márjjás nubbi áhčči, vai leago Márjjás nubbi boadnji, vai got lea dat ášši?
" Máhtte ii diehtán, ahte dárbbaša velá girkoáhčis oažžut lobi dahje, nugo dál gohččojuvvo, vihaheami.
Ja go Máhtte vulggii dál fas nuppádis, sus leai ein ballu, jos girkoáhčči rihpá su áhká.
Son leai šaddan veaháš dego jierbmi livččui seahkanan.
Ja dat láve dávjá náitalanáigge veaháš seahkanit jierbmi juohkehačča " geat leat dan varas.
( Čilgehus dasa, manne lea muhtun olbmos dakkár leaves varra, ahte viggá veaháš šaddat seahkanussii.
Dat lea muhtun olmmoš nu ráhkislunddot, ahte ii son jurddaš iežá áššiid birra dan áigge ii vehášge.
Ja dainna_lágiin lea dego livččui jierbmi seahkanan.
Ja gal muhtun lea ráhkis mannjilnai, muhto ii leat juohkehaš ráhkis mannjil.
Ja go náitalusášši lea válmmasin oaččuhuvvon, de lávejit čielgat fas dego ovdalnai.
) Ja go Máhtte vuoddjái nuppádis Márjjá lusa, de válddii son dan lonuhusvuojána ja bođii fas dainna Márjjá siidii.
Ja de buorástahtiiga seammá_ládje go ovdalnai.
Ja de dat álge jugástallat viinni ja hupmat dan bára birra, got galggalii dahkat, ja dan birra, ahte iđedis vulgojuvvo dal girkoáhči lusa.
Muhto Máhtte ballá, jos son biestá Márjjá girkoáhččái.
Ii son háliit vuolgit dohko, muhto go Márjjá áhčči dadjá dan dárbbaša dahkat, ja de dál álge vuolgit.
Ja de sii válde golbma liigehearggi ja gierresiid daidda, maid siste ledje bierggut ja bohccomielkkit.
Ja go vuoddjágohte, de Ándaras-vuoras válddii liigeherggiid, ja Márjá ja Máhtte vuoddjáiga luovosvuoji.
Ja soai vuoddjáiga lonuhusherggiin.
Ja dat hearggit ledje muohtavielgadat ja olu hearvabákkit ja avohasat, mat ledje gorrojuvvon olulágáš láđđiiguin.
Avohas lea gasku hearggi birra, ja bággi lea oaivvis gitta dat báddi mainna heargi stivrejuvvo dego heasttas suittet.
Ja de vuoddjájedje, ja de hearggit ruohtastedje ja ruhttet nu_ahte muohtasuovva lea nu, ahte ii oaččo čalmmiid rabas ja iige sáhte vuoigŋatge.
Ja dalle lea váralaš, jos gieres spáikkiha muora duohkái dahe geađggi duohkái, ja dalle lea bahá sorbmahuvvat.
Ja go leat hearggit veaháš mátkki ruohttan, de leat veaháš váiban, ja de álget mannat siivvubut, já de lea hávski vuodjit, ja de álget juoiggadit ná: Voja voja voja voja nana nana nana nana, rievttes vuojániid dál ruohtadedje, voja voja voja nana nana, manadedje dego biegga, voja voja voja nana nana nana, manadedje dego bissu nu njuolga, voja voja voja nana nana nana, ealu čoarvámus hearggit, voja voja voja nana nana nana.
Ja dal hearggit álge báhkkanit ja goikat, ja de ein dohppejedje njálmmiin muohttaga njálbmái čoaskudeami dihte báhkkasa ja vái čáskkalii goiku.
Ja de Máhtte dollii hearggis, ja de čuoččahedje visot hearggit vuoiŋŋastahttima dihte.
Dat lea vissis báiki gos lávejit herggiide muohttaga borahit ja goččahit.
Dat lea váralaš jos guhká vuodjá ovttat manus, ja ii goččat herggiid, de heargi šaddá gožžabavvagii dahe ii sáhte gožžat.
Ja go Iŋgir oinnii ahte hearggit gožže visot, de son álggii juoigat: Nuorra bárra — juo sávvat buori lihko, voja voja nana nana — gal dat nuorra bárra šaddet riggát, voja voja nana nana, ja čáppa mánát, voja voja nana nana, čáppa Márjjáža, go leat, čuovggadii dego ginttal, voja voja nana nana nana.
Ja de dal fastten vuoddjái, voja voja voja voja nana nana nana, stuora vuojánat dal fastten vulge ruohtadit, voja voja nana nana.
Ja de fas vuoddjájedje.
Ja go hearggit oidne, ahte Márjá ja Máhtte fas čohkkededje gierresii, de hearggit ruohtastedje, ja go leai veaháš varas muohta, de šattai fas dakkár suovva ahte ii oaidnán ii maidege.
Ja Márjá ii nagadan doallat hearggi, ja de gieres álggii ravggadit nu garrasit, ahte Márjá ravggai eret gierresis, ja de gessui gierresa buohta ja de bođii muora duohkái.
Ja de darvánii Márjjá giehta, ja de beasai heargi luovos, ja Márjá bávččagii nu sakka ahte ii diehtán vuohččan ii maidege, ja heargi ruohtai gierresiinna Máhte manjis, ja Máhtte ii oaidnán, ahte Márjá leai báhcán gierresis eret.
Ja de bođii vuosteluohkká, ja de hearggit eai šatain ruohttan nu garrasit, ja de Máhtte oinnii ahte Márjjá gieres lea guoros.
Ja de son suorganii nu sakka, ahte su čalmmit sevnnjodedje jur.
Son velá háhppehii váldit gitta Márjjá hearggi.
Ja son leai dan dilis veaháš áiggi, ovdal_go son čielggai.
Ja de son vulggii ohcat Márjjá ruovttoguvlui dohko gos leai boahtán.
Muhto Iŋgir ja iežá vuoddjit ledje mannjelis, eai dein lean nu fales hearggit ruohttat go nuorra báras.
Ja go sii oidne ahte Márjá veallaha luotta nalde, de sii maiddá suorganedje.
Ja sin mielde leai okta boareslágáš dievdu, guhte leai sámiid doavttir.
Ja son geahčai Márjjá gieđa, ja giehta leai mannan lađđasis eret, ja son gohčui čohkkedit gierresii.
Iŋgiris leai lojes stuora heargi, ja ieš leai geahpas.
Ja de čohkkedii Iŋgira gierresii.
Ja de vudje veaháš mátkki.
De boahtá Máhtte ohcat Márjjá, ja son čierru nu olu go nagada, son balai ahte Márjá lea jápmán.
Ja go Máhtte oinnii Márjá lea eallime, de son heittii čierrumis ja álggii jearadit got lea geavvan.
Ja go son gulai, ahte Márjjá giehta lea bahui billahuvvan, de dadjá ahte: " Leago Nuvtte geahččan Márjjá gieđa?
" Nuvtte vástidii: " Lean mon gale, muhto vudjet velá badjel dan buolžža, doppe lea okta suttis ája.
" Ja go bohte dan ájagáddái, de Nuvtte válddii Márjjá veaháš doaresbeallái ájagáddái ja cokkai gieđa ádjaga sisa dassážii_go giehta galbmui.
Ja de guldalattai gieđa, gokko lea bahámus.
Ja de son deaddilii gieđa dakko, ja de dovddai goppos lea botnjasan, ja de gaikkihii gieđa sadjásis.
Ja de giehta leai buorre fas dakkaviđe.
Ja de sii vulge vuodjit.
Ja Nuvtte gohčui Máhte: " Bija Márjjá hearggi iežat gierresa mannjái ja ale luoitte herggiid ruohttat nu garrasit.
Dál boahtá alla luohkkámiehtálat ja das galgá bidjat soagi gierresa ja vuohtaráippi gaskii, vái gieres ii nu čieras.
" Ja sii dahke nu got Nuvtte gohčui.
Nuvtte leai viisáseamos olmmoš dakko dan áigge.
Ja de sii vudje dearvan dan alla vári vuollái.
Ja de vudje velá ovtta stuora jávrri rastá ja ovtta alla luohká nala.
Ja de leai fas dakkár báiki, gos lávejit sámit čuoččahit ja vuoiŋŋastahttit ja veaháš jugástallat viinni.
Ja addet veaháš eatnama háldiidenai viinni ja dadjet: ' ' Jugistehket diinai mu headjaviinni.
" Ja dat njorrejuvvo eatnamii veaháš viidni.
Ja guhte ii njorre viinni eatnamii, de sutnje šaddá juoga válbi.
Ja mánnáolbmot — nissonat — njamahit mánáid, muhto eai sii nuola máná luovos, muhto gopmulit čippiid nala gierresa gurrii.
Ja de váldojuvvo čižži ozas olggos ja de biddjojuvvo máná njálbmái.
Ja das gale lávejit biestit galbmot čiččiid, ja de bohtanit čiččit, ja de šaddá garra gihpu das.
Muhto ii dás muitaluvvo olu iežá go dan bára birra.
Ja dan báikkis láveje juoiggadit veaháš eatnama háldiid ná: Háldi spanu čáppa nieiddaide lehkos giitu, voja voja nana nana, go ledje nu buorit, ahte leat várjalan min girkovuojániid, nu_ahte eai leat fierran alla riiddiin, voja, voja voja voja nana nana nana, giitu lehkos ráhkis háldeáhkuide, voja nana nana, ja várjal ein, voja voja nana nana, min bohccuid, voja voja nana nana nana.
Ja de dat vulget vuodjit ein.
Ja de Máhtte bijai Márjjá hearggi ein mannjái.
Ja de vudje dassážii_go bođii nuppi siidda geaidnunai dan geidnui, gokko leai minnai geaidnu, ja de šadde olu vuoddjit, ja deid mielde leai Niillas ja Elle.
Ja soai eaba lean velá náitalan.
Ja de vudje velá vehá mátkki, ja de šattai seavdnjat.
Ja de dál bisánedje ja álge dahkat dola.
Ja herggiid sii luite geassáin ja čatne soahkái gitta, vái sii oččole biepmu.
Ja hearggit álge guohtut dainna_lágiin, ahte ovdajuolggi gaccain goivot dahe ráhpot muohttaga eret eatnama nalde, ja de lea herggiide buorre biebmu.
Ja nuppit álget dahkat dola.
Dološ olbmuin eai lean dolladihkut nugo dál.
Dalle leai iežá goansta.
Vuohččan leai didnu ja nivssat ja rišša.
Ja go didnu ja nivssat biddjojuvvo bálddalaga, de časkojuvvo gaskamiin, ja de didnu ruosui dola, ja de cahkkái nivssat.
Ja nivssat biddjojuvvo riššagári sisa, ja de rišša buollá, ja de bullehuvvo beassái.
Ja soagit leat álo sámi buoremus muorra.
Ja dálnai leat soagit maiguin lea dolla dahkkojuvvome.
Muhto soarvi ii lean dain olbmuin, muhto sii ledje váldán bessiid mielde.
Ja de sii álget dahkat dola, muhto de ledje jikŋon soahkerissit nu_ahte eai buollán, ja de eai ožžon dola.
Ja de boahtá Nuvttenai, sus leai láikkes heargi, ii son johtán deiguin, guđiin leat buoremus vuojánat.
Ja ledje Nuvttiin ovttas iežátnai.
Ja go Nuvtte oinnii ahte eai sii oaččo dola, de son gohčui: " Goivot muohttaga vuolde skierri, dat leat satnjasat.
Dat eai leat jikŋon, mat leat muohttaga vuolde.
" Ja de sii goivo skirriid muohttaga vuolde.
Ja de sii ožžo hui álkit dola.
Ja go dolla leai ožžojuvvon, de biddjojuvvui gievdni dola nala ja muohta dievva siste, vái čáhci šaddá.
Ja go muohta suttai, de bijai Máhtte bierggu duoldat.
Eai dalle lean gáfet, muhto viidni dalle leai gáfiid sajis.
Ja viinni sii jugástalle.
Ja das ledje dál olu olbmot, ja go eai čáhkan visot ovtta dollagáddái, de dahke nuppi dola.
Ja dan nuppi dola olbmuin ledje mánát.
Elle oabbá leai nuorra nisu, ja sus leai njuoratmánná.
Ja su namma leai Biret.
Ja go nubbi dolla leai ožžojuvvon, de Biret nuolai máná.
Ja mánná leai njuoskadan nu got mánná láve dahkat, gožžat ja baikit, ja dainna ferte nuollat, vaikko dat leai čoaskkis ja borga.
Go leai máná nuollan ja váldán eret gietkamis, de biegga bosui muohttaga gietkama nala čalmmiide, ja bosui muohttaga gietkama sisanai.
Ja muhtumin bosádii dolas hilaid ja suova juohke guvlui ja máná guvluinai, nu_ahte ii mánnáriehpu oaččo báljo jienaid.
Ja muhtumin bosádii hilaid máná čalmmiid nala, nu_ahte bolddii nuppi muođu nu, ahte šattai čáhceskoavhli.
Ja mánná bárggui garrasit, ja ii Birehis lean iežá dorvu go bidjat gietkamii máná.
Ja gietkama sisa leai bosson muohttaga olu, muhto go rissiin huškojuvvojit ravssat, de vuolgá muohta eret, ja de galggai hui hoahpus bidjat gietkamii máná.
Muhto de muitái, ahte Nuvtte leai sin olis, ja de čuorvvui: " Nuvtte-čeahci, boađe deike!
" Ja de Nuvtte bođii ja oinnii mii leai šaddan, ja de belkkii go ii lean čurvon ovdal.
Ja de son gohčui luddet ađđama ja váldit ja bidjat dan liinni nala, ja dan bidjat buolláma nala.
" Ii dáppe leat goit buoret goansta ", dajai Nuvtte.
Ja de sii dahke daid hoahpus.
Ja máná leai hoahppu oažžut gietkama sisa, go leai nu garra guoldu.
Ja go Biret leai máná ožžon gietkamii, de son álggii njamahit máná, de sus galbmui nuppi beale čižži, ja de álggii várkat nu_ahte ii bállen " nohkkat.
Muhto iežát nohkadedje čoahkkái nuppit nuppiid vuostá.
Ja Niillas ja Elle nohkaiga hui lahkalaga, ja soai bivaiga hui bures.
Ja go leai lahka guovssogeaži, de álge sii fastten dahkat dolaid.
Ja go dolaid ledje ožžon, de álge fas liekkadit mállása ja borrat.
Ja muhtumat vulge herggiid čatnat nuppi murrii, vái besset guohtut lasi.
Dan báikkis leai juo loaktán obbasa, gosa ledje eahkedis čatnan, vaikko oktii ledje juo eahkedis lonuhan nuppi murrii.
Muhto heargi guohtu olu ovtta ijas.
Ja go ledje boradan, de Biret jearrá Nuvttes galgágo son máná nuollat, go lea nu čoaskkis.
Ja Nuvtte dadjá: " Ii mánná birge nuolahaga.
" Ja de Biret nuolai fas máná.
Ja buollán leai juo oba buorre.
Ja biegga ii lean šatain nu garas, muhto gal čoaskkis leai velánai.
Muhto go ii lean nu garas biegga, de ii lean nu bahá mánnái.
De son divššui mánás.
Ja de muitalii Nuvttii, ahte sus leai čižži nu bávččas ja nu várka, ahte " in mon leat nagadan nohkkat.
" Ja de Nuvtte dadjá " Čájet mat munnje.
" Ja go oinnii, de dadjá: " Don leat biestán galbmot čiččát.
" Ja de son válddii raddeleahpis stálonástti ja deattašii dainna.
Ja de várka geahpui jándora geažis, muhto ii ovdal.
Ja go leai juo ollásii čuvggodan, de álge gárrat gierresiid ja geassástallat herggiid.
Ja go hearggit ledje geassáid nalde, de nieiddat juoiggadišgohte nu got lávejitge sámit dahkat: go vuolgigohtet, de juoigat galge nieiddat.
Ja de dál álget: Voja voja voja voja nana nana nana, de dál suohkana vuojánat ruohtastit dego loddemoahti, voja voja voja nana nana nana, stuora beavrrihiid.
go dat vulget ruohtadit nu_ahte ii oidno iežá go suovva čuččodii, voja voja voja nana nana nana, ja de velá manadedje dego garra guoika, voja voja nana nana voja nana nana nana nana.
Ja de dat vuoddjájedje.
Ja go hearggit oidne, ahte olbmot ledje čohkkedan gierresii, de ruohtastedje, ja de manne dego loddemoahti.
Muhto go leai nu jalges geinnodat, de bisso gierresis visot.
Ja de go bohte oidnosii girku, de bisánedje ja vurde visot čoahkkái.
Ja go ledje visot čoahkkái boahtán, de vuohten dahje fas jugástallagohte viinni.
Ja de šadde veaháš gárremiidda, ja de álge muhtun bártnit bealkit ja soaimmadit, ja goase boahtá doarrunai.
Muhto Ándaras-vuoras álggii gielddihit, ahte eai galgga riidalit.
" lei dat leat nu, eai leat go giellásat, gal mon muitalan mannjil got leai dat ášši.
" Ja de bártnit heite.
Ja de vuoddjájedje fas ja vudje gillái.
Ja dan gili namma leai Márkan, sámiid gohččun gillii.
Ja de manne unna stobožiidda, ja muhtumat manne daidda gođiide, mat ledje girkobáikkis.
Dat fertejedje dahkat gođiid dološ sámit, deinnago ledje unnán stobut.
Ja go iđit šattai, de Máhtte ja Márjá manaiga báhpa lusa.
Ja de ilmmuhii Ándaras-vuoras, ahte dat leat boahtán náitalit.
Ja dat leai sotnabeaivvi iđit.
Ja go de gerge boradeames, de álge gárvodit vihabiktasiid.
Ja go ledje geargan visot, de vulge báhpa lusa.
Muhto Máhtes lea ballu, jos báhppa rihpá su Márjjá, muhto manne dat dal goitge.
Ja go dal bohte báhpa lusa, de báhppa álgá logahit dáid lohkosiid: " Mon válddán Márjjá ja ráhkistan vuoste- ja miehtegeavvamiid čađa.
" Ja de Máhtte suorganii, ahte báhppa áiguge váldit Márjjá.
Ja de Máhtte garrudii: " In beargalat attege Márjjá dutnje, dat lea mu áhkká.
Ándaras lea Márjjá addán munnje, inge mon atte!
" Ja de gaikugođii Márjjá gieđas ja sihtagođii vuolgit olggos.
Muhto Márjá leai jierbmenieida, son ii vuolgán olggos, gal son ipmirdii, ahte Máhtte lea hoavrideame.
Ja go Márjá ii vuolgán olggos, de son doaivvui ahte Márjá lea maiddá áigume beahttit su.
Ja Máhtte manai olggos, ja báhppa fertii guođđit vihatkeahttá, dušše čuorvvui: " Gal don Márjjá oaččut, in mon fuola!
" Gal báhppa gulai ahte Máhtte balai, ahte son lea alccesis sihtame Márjjá.
Ja Máhtte gal manai olggos, ja son balai ahte báhppa lea háliideame Márjjá alccesis.
Ja son čierui.
Máhtte leai hui veaháš lohkan girjji, muhto leai son goit beassan rihpaide, ii delle dárbbašan olu lohkat rihppaskuvllas.
Muhto Márjá leai buorre lohkat, ja son gale diđii daid lohkosiid.
Ja go bođii Márjá girkus, de leai sus vuosttaš bargu oahpahit Máhte lohkat daid vihalohkosiid.
Ja go Máhtte leai lohkan ja oahppan ja ožžon ipmárdusa, got leai dat ášši, de soai manaiga nuppi beaivve fas báhpa lusa, ja de báhppa maiddá oahpahii Máhte, got galgá vástidit.
Ja de álggii vihahit.
Ja de Máhtte gale máhtii got galgá.
Ja de báhppa gearggai vihaheames.
Ja go ledje geargan, de manne ruoktot eret girkus ja álge heajaid doallat.
Iige sis lean iežá go viidni ja biergu ja mielki.
Ja de juhke dat, guđet háliide ja sáhtte.
Ja de šadde gárremiidda, ja de álge juoigat nu olu go ledje dan stobus, ja válde bártnit nieiddaid birra čeabeha ja juige nu ahte ii gullon ii miige.
Ja muhtumat čirro ja juige: Voja voja nana nana, stuora leambada ja geampa lea mu moarsi.
Ja nieiddat fas juige bártniid: Voja voja nana nana, stuora fávrrut ja stuora hágat, voja voja nana nana, manadedje dego girdi loddi, ruohtti bohccos jođii, voja voja nana nana.
Ja eai sii nohkkan dan ija.
Ja dan sotnabeaivvi leai nu muohtti, ahte muhtii guokte goartila.
Ja de Nuvtte dajai, ahte dat šaddaba riggát, go muhtii dan vihabeaivvi.
Dat gale leage sápmelaččaid dáiga leamaš dolin, ja lea velá dálnai.
Ja muhtumat, go šattai stobus liekkas, de manne olggos ja nohkadedje dohko, ja muhtii nu_ahte dat, geat olggos nohkke, šadde muohttaga vuollái, nu_ahte eai gávdnan muđui go goivo nuppit eret muohttaga vuolde.
Niillas ii duostan ovdal náitalit go Máhtte vuostten ovdal náitala.
Ja go dál oinniiga ahte Máhtte náitalii, de soainai álggiiga náitalit.
Muhto go sotnabeaivi leai mannan, de ii šatain sáhttán dalle báhppa vihahit, go dat dallenai galggai gulahit ovtta beaivvis, muhto attiiga soai báhppii gulahusgirjji.
Ja de eaba soai beassan dan jagi náitalit.
Muhto soai manaiga oktii ja oruiga ovttas dego iežánai bárat.
Dát sámit eai láven mannat eambbo go oktii jagis girkobáikkis.
Niillas leai riggáseamos bárdni ja Elle maiddá.
Ja olbmot ledje buorit, ja sii háliidedje Niillasa ja Elle heajaid oažžut, muhto eai sii dan atnán stuora sivvan, go soai leigga ovttas ovdal vihaid.
Muhto soai leigga gulahuvvon gale.
Muhto Niillas leai hilbes olmmoš, ja Elle leai hui jierbmeolmmoš.
Elle gal jurddaša, got son Niillasiin birge, go son lea nu hilbat.
Muhto gal son oinnii, ahte gal dat lea fas buorre go manná suhttu badjel.
Ja son leai rikkis sogas, ja dološ olbmot atne olu das mearkka, makkár sogas dat lea guhtege.
Sii ledje oaidnán, ahte guhte sohka lea geafes sohka, de dan sogas leat geafit goase visot.
Ja go lea láibbálaš sohka, de dan sogas leat láibbálaččat goase visot, jos eai álgge dahkat vearrut dahe suoládit.
Dat gale gefojit, guđet vearrut dahket.
Jos eai gefo iežaset áiggi, de mánát goitge gefojit.
Olmmošsohka lea dego okta johka.
Go lea okta johka, mii lea guhkki dego olmmošsohkanai.
Ja muhtun johka lea rássái gierragii nu guhkás go johka manná.
Ja nubbi johka lea maiddá seammá váris, ja son manná maiddá seammá guhkás, ja sus ii leat rássi ii gierragis ii máddagis.
Ja nu leat olmmošsogat.
Ja jos lea muorrašládja soames báikki hui oaksái ja fiinna njulges oavssit, de dasa šaddet dan báikái seammálágáš muorat.
Ja go leat muhtun eatnamis fasttes muorat, dasa šaddet fasttes muorat — nuppit nohket ja nuppit šaddet sadjái seammá fasttes muorat.
Ja nu leat olmmošsogatnai.
Ja dainna sámit lávejit rehkenastit got leat guđege sogas olbmot.
Ja dainna maiddá Niillasa atne divrrasin, go son leai láibbálaš sogas.
Ja go nubbi jahki leai šaddan, de soai vuoddjáiga Márkanii vihaide.
Dalle vulge olu sudno ustibat, vái besset heajaide.
Ja go vulge, de válde guokte goađi mielde ja olu herggiid ja gierresiid.
Ja go vulge vihaide, de gárvodedje čábbámus biktasiid, mat sámi goarratvuhtii gulle.
silkeliinniid ja silkegahpiriid ja silbaboahkániid ja fiinna láđđegávttiid ja máŋggafearggat helmmuid ja silbaboaluid ja silbariskkuid, maiguin liidni biddjojuvvo gitta.
Ja muohtavilges borgebeaskkat ja vilges gistát ja vilges gápmagat!
Ja moarsi biiggát maiddá galge čáppa biktasiid bidjat, ja irggi reaŋggat seammá fiinna biktasiiguin.
Ja de sii vulge báhpa lusa.
Ja golbma bára galge ovdalis bára vázzit, ja golbma bára mannjelis bára, ja dat galge beare bártnit ja nieiddat dat guhtta bára.
Ja olu iežá sogat ja ustibat manjis čuvvot.
Ja go bohtet girkui, de galgá irggi reaŋga guoddit irggi gahpira, ja go báhppa álgá vihahit, de dollojuvvo okta liidni bára oaivvi nalde njeallječihkii, okta guđege čiegas dollet, dassážii_go báhppa lea geargan vihaheames.
Ja go vulget ruoktot, de galgá irggi reaŋga guoddit irggi gahpira, ja dat bárat galget fas seammá_ládje mannat ovddas ja manjis.
Ja go bohtet ruoktot stohpui, gos ledje muhtumat orrume, ja muhtumat orro gođiin, mat ledje buktojuvvon girkogoahtin, ja de álge heajastallat.
Ja dat leai garra biegga ja bohte muohtaoavttit, ja muhtumin leai hui fiertu ja bivvalis ilbmi.
Ja dan sámit atne váras, makkár lea ilbmi.
Ja de dál álge heajaid borrat ja juhkat, ja bohte nu olu olbmot.
Ja Niillas leai olu viinni oastán.
Ja sus ledje olu sogat ja oahppásat dahe ustibat.
Muhto soames bártnit atne goađuha go Elle eai ožžon.
Ja okta nieida, gean namma leai Anne, son doaivvui ahte Niillas váldá su.
Ja go oinnii ahte Niillas ii sus fuollan, de álggii son gielistit Niillasa nala olu, ahte Niillas lea suinna furrošan ja muitalii Elliinai.
Ja Elle dajai: " De leat don buorre nieida, go leat addán Niillasii go son dárbbašii, ja gal mon mávssán bálkká dutnje.
" Ja de Anne ii dohkken alccesisge.
Son leai muitalan juohke olbmui, ahte Niillas leai su fuorrá.
Muhto go Elle leai sutnje daid hupman, de ii son šatain muitalan geasage.
Skealmmat álo jerre Annes: " Olugo Elle mávssii dutnje, go leat veahkehan?
" Ja de álggii heahpanit ja ii háliidan hupmat ii maidege dan birra.
Ja de dál álge heajaid borrat ja juhkat.
Ja go álge, de nuorra bárra manai čohkkedit beavddi duohkái, ja sii galge čohkkát das nu guhká go heajat biste.
Ja dasa šadde gale olu gárremiidda ja álge juoigat ná: Voja voja voja voja nana nana nana nana, dál mii leat heajaid ožžon, voja voja voja nana nana nana, suohkana riggámus bártnis dál doddjui juolgi, voja voja voja nana nana nana, ja dál mii gale veaháš jugástallat, voja voja voja voja nana nana nana nana.
De dat čáppa Elle dál čuovggadii dego nástealbmi voja voja voja nana nana nana nana, dat rievddadii suohkanis, voja voja voja nana nana nana.
