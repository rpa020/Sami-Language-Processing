Mon lean okta sápmelaš.
Mon lean okta sápmelaš, guhte lean bargan visot sámi bargguid ja mon dovddan visot sámi dili.
Ja mon lean ipmirdan, ahte Ruoŧa hállehus háliida min veahkehit nu olu go sáhttá, muhto sii eai oaččo riekta čielgasa, jur got dat lea min eallin ja dilli, deinnago sápmelaš ii sáhte jur juste čilget nu got lea.
Ja dasa lea dát sivva: go sápmelaš boahtá moskkus gámmirii, de son ii ipmir ii báljo maidege, go ii biegga beasa bossut njuni vuostá.
Su jurdagat eai golgga, go leat seainnit ja moskkus oaivvi nalde.
Ja ii leatge buorre sutnje orrut suhkkes vuvddiid siste, gos lea liegga ilbmi.
Muhto go sápmelaš lea alla váriid nalde, de sus lea oba čielggas jierbmi.
Ja jos doppe livččui čoakkánbáiki soames alla vári nalde, de veajálii sápmelaš čilget oba bures su iežas áššiid.
Mon lean jurddašan, ahte dat livččui buoremus, jos livččui dakkár girji, masa lea visot čállojuvvon bajás sámi eallin ja dilli, vai ii dárbbaš jearrat, got lea sámi dilli, ja vai eai beasa botnjat nuppe_ládje, dakkárat guđet háliidit sámiid nala gielistit, ja botnjat viso beare sámiid sivalažžan, go leat riiddut dálolaččaid ja sámiid gaskkas Norggas ja Ruoŧas.
Ja dasa ferte čállit visot dáhpáhusaid ja čilgehusaid, vai boađálii čielggas nu_ahte ipmirda juohke olmmoš.
Ja lea dat nuppiide sámiidenai hávski gullat sámi dili birra.
Dás gullá eanemus Juhkásjávrri suohkana sámiid birra.
Boarráseamos muitalusat sámiid birra, dat maid nubbi sápmi lea muitalan nuppi sápmái.
Dás leat juohkelágáš muitalusat, muhto ii leat vissis leatgo jur njuolga, go eai leat čállojuvvon.
Muitalus sápmelaččaid birra, gos sii leat vuohččan orron, ja got sin dilli lea leamaš, ja mainna sii leat eallán ja gos sii leat boahtán.
Sámiid boahtimušas ii leat gullon, ahte livččo boahtán gosge.
Sápmelaš lea leamaš dáppeorru miehtá Sámi eatnama.
Ja go sápmelaš lea leamaš dáppe mearragáttiin orrume, dalle eai leat leamaš orrut eai oktage mearragáttiin, ja dalle leai buorre orrut sámiide.
Ja sámit leat orron Ruoŧa bealde maiddá juohke báikkis.
Ja eai dalle lean dálolaččat eai gosge; eai sámit diehtán, ahte leat iežá olbmot go sii.
Mon jurddašan ahte sii leat eallán bivdduin vuohččan, guliid ja lottiid ja gotti bivdduin, guovžžaiguin ja visot meahcielliiguin.
Man dihte mon doaivvun dan: go gávdnojit sámegielat namat várppiin dain jávrriin, gos eai dáláš sámit bivdde šatain.
Ja dat lea velá stuorit mearka, ahte sámit leat orron guhká ovttat sajiin.
Dat leat dat rokkit mat leat eatnama siste juohke sajis, gos dološ sápmelaččat leat orron.
Dat rokkit leat leamaš sin goađit.
Ja dahke sii rokkiid dego iežánai meahcieallit.
Ja eanemus oassi dain rokkiin gávdno mearragáttiin ja jávre- ja johkagáttiin, ja dakkár báikkiin gos lea meahcielliid golgangeaidnu, dakkár gos gorsagierragat bohtet oktii, ja jávregaskkat.
Soamis dein rokkiin lea leamaš biergosuodjin ja soamis lea leamaš bivdoroggin.
Dat leai čieŋal ja lohkki nalde, ja go ealit bođii nala, de jorggihii birralis ja son gahčai roggái.
Ja dan rokki vuođus ledje sákkit muoras ja čoarvvis, ja dan nala sorbmahuvai ealit, vaikko_man sorttat ealit.
Eai olbmot gale jáhke daid rokkiid, ahte dat leat leamaš olbmuid dahkan rokkit dahje goađit; muhto dat leat gávdnojuvvon máŋga mearkka dasa - dollasajit, suovvamuorra ja okta njiskun.
Ja leat gale boares sámit ožžon mearkka, ahte dat leat hávdditnai dat rokkit, ja danne eai sámit duostta geahččat dahje roggat vai geahččale; sii ballet dain rokkiin.
Dat lea nu dáhpáhuvvan máŋgga háve, ahte sápmelaš lea nohkkan dan rokki siste, ja de lea boahtán dakkár olbmohámot ja dat lea hupman ja gohčui su eret vuolgit.
Ja su muođut ledje dego jeagil.
Ja lea dadjan: " Ale nohka mu nalde!
" Ja jos ii velá vuosttaš geardde jeagat, de son gohčču nuppádis ja velá garraseappot.
Ja dat leat oaidnán dáid mearkkaid dáláš olbmotnai.
Okta báiki lea Vuoskkonjárgga máddagis, gos gávdnojit olu rokkit, ja das lea maiddá soames olmmoš gohčohallan eret.
Ja dat gale lea muitalan, ahte son lea gottihuvvon ja biddjon dohko dan roggái.
Ja sámit dainna ballet dain rokkiin, eai duostta roggat eaige nohkkat dain rokkiin.
Sámi johtingeainnuid nalde leat rokkit, maid ii oktage dáláš olmmoš dieđe vissásii mat rokkit dat leat.
Muhto de lea árvalus, ahte dat leat sámit orron dalle_go lea leamaš váinnuid áigi, dalle_go leat ruoššačuđit golgan ja goddán sámiid visot maid leat gávdnan, ja dan_dihte leat ferten dahkat eatnanvuoles gođiid ja orrut doppe.
Dušše moadde leat gehččojuvvon, ja jos livččo olu gehččojuvvon, de veajále olu dávvirat gávdnot.
Sápmelaččas leai dakkár luondu, ahte son háliidišgođii gottiid.
Sii oidne olu gottiid ja sii álge bivdit ja reainnidit.
Dálvet vuvddiin, gos leai gassat muohta, de sii álge, doarridedje ja čuoiggahedje dasságo gottit váibe, ja de sii válde lojimusa.
Muhto gal dat lea goit leamaš bahá doallat sin.
Ja go sii leat ožžon muhtumiid dápmahuvvat dahje oadjut, de daiguin lea leamaš álkit eanet oažžut.
Báhkaid áigge, go boazu ruohttá čoahkkái, de sii lávejit muhtumin mannat alla báktegaskii ja dasa cakkadit dasságo nelgot ja oahpástuvvet olbmo oaidnit ja haksit.
Ja dalle leat juo vuohččan sápmelaččat álgán uvhret siiddiide, vai ožžot eanet gottiid alcceset dahje vai lassána eallu.
Dološ olbmot leat bálvalan siiddiid dan ládjenai, ahte eallu šaddá stuoris, ja dat lea šaddan eallu daidda goase duššis.
Ja dein leat maiddá čábbábut bohccot go iežáin.
Muhto eai deid ealut bistte go iežaset áiggi — mánát báhcet geafin.
Ja sámit lávejit ballat deid olbmuid mánáin, ahte dat šaddet geafit, geain leat bálvvosealut.
Ja daid lea dát čálli gullan hupmame, ahte dan olbmos lea bálvvoseallu, ja dat lea hohpi.
Dál eai šatain guliid bivdit olu astan, muhto juohkehaš álgá gottiid bivdit ja sii ožžo nu ollu ahte álge doallat siidda, ja geahččaledje gos lea buoremus orrut ealuin juohke áiggi jagis.
Ja sii leat gávnnahan ' ' johtit seammá ládje go sámit ein dál johtet.
Dalle leai buorre eallit dahje birget, dalle eai lean dálolaččat, eai dárrolaččat eaige ruoŧŧelaččat.
Ja dalle geahččaledje orrut guhkkin lulde dálvet, dassážiigo dálolaččat bohte ja balde sin nu, ahte ferteje heaitit luksa johtimis.
Geasset Norggas sápmelaččat orro mearragáttiin ja atne ealu vuvddiin ja váriin, gos sii háliide.
Dalle eai diehtán sápmelaččat, ahte leat iežát go sii.
Ja dat sápmelaččat, mat orro lulde, de dat álge johtit davás duoddarii, ja dat, mat orro mearragáttiin, dat maid johte bajás duoddarii, ja de gávnnadedje duoddara nalde.
Ja de nuppit balle nuppiin ja de čiehkádalle, doivo stállun ja uldan.
Ja dalle eai sámit diehtán, ahte Ipmil lea, muhto sis leai goit dakkár jáhkku, ahte galgá juoidá bálvalit.
Ja go sii bálvalit juoidá, de dat veahkeha sin.
Ja danin sii uvhreje siiddiide.
Sámiid vuosttaš ballán.
Muitalus das, got lea Sámis geavvan, go olbmot lassánedje ja álge ohcat eatnamiid.
De bohte meara mielde deike dán nuortadavvečihkii ja de balde sámiid eret mearragáttiin.
Ja de sámit báhtare vuovdegierragiidda, ja doppe orro ráfis olu jagiid ja guođohedje ealuideaset dain vuvddiin ja váriin, mat ledje ávdimin dahje orruid haga.
Ja dalle sámit bohče olu mielkki áldduin ja dahke vuosttáid, ja eai sii dalle atnán gáfiid eaige jáfuid.
Sámit borre bierggu, vara ja mielkki.
Dalle leai iđedisgáfe sajis bohccovarrajukca, ja dan sisa mielki biddjui, mii leai geasset válmmastuvvon.
Ja dološ sámit ledje stuorrát ja dearvašat.
Muhto go lassánedje olbmot, de bohte čáhppesbivttasolbmot fas dohko, gosa ledje sámit vuohččan ballán, ja dahke orohagaid jur dasa gos sámit ledje orrume, dan_dihte go sii oidne, ahte das leai čáppa gieddi, maid ledje bohccot dutken, gožžan ja baikán — gos ledje sámit orron máŋga olmmošbuolvva.
Ja de vuojehedje fas sámiid eret sin orohagaineaset.
Ja de fas sámit šadde vuolgit eret, muhto ii lean šatain muorrarádji badjelis, de eai sámit sáhttán báhtarit šatain, de ferteje náđđut.
Ja go eai dárrolaččat šatain ožžon sin ballát guhkibui, de álge rievvut visot maid gávdne, vuosttáid, milkkiid ja duljiid ja gusaid.
Ja soames sámi godde maiddá.
Okta lea dáhpáhus, go bođii dárrolaš Njuorjovuopmegierragii gos ledje sámit orrume.
Ja de dagai dola dasa son vuohččan go bođii dan báikki geahččat, ja de rokkastalai eatnama ja bijai njálbmái ja máisttašii.
Ja sámit doivo, ahte dáža máisttašii dan_dihte, leago šattolaš eatnan.
Ja dan dáža namma leai Jubonaš.
Ja son ii dahkan maidege dan jagi, muhto bođii fas nuppi jagi, ja de ledje sus guoimmit mielde, ja sii dahke darfegoađi vuohččan ja vuojehedje sámiid eret dasnai.
Ja sámit ferteje sirdit gođiid veaháš mátkki duohkái.
Muhto go bohccot guhto boares vieru mielde birra dan báikki, gosa leai dáža dahkan goađi, de suhtai son, ja go gulai sámiid reainnideame bohccuid, de vulge sii doarridit sámiid ja gávdne ovtta, guhte viegai stuora geađggi nala.
Ja son viegai dohko ja časkkii dan sámi jámas.
Ja go son oinnii ahte dat jámii, de son vulggii ruoktot.
Ja go sámit oidne, ahte dáža vulggii eret, de vihke sii dan jápma olbmo lusa ja guoddile hoahpus eret rásiid sisa.
Ja Jubonaš vulggii mannjelaš geahččat dan jápma olbmo, ja go son ii oaidnán, de doaivvui son ahte dat lea eallán.
Ja son dovddai, ahte dat lea stuorimus elolaš, ja namma lea dan sámis Huika.
Ja son manai fas gođiid lusa ohcat dan olbmo maid leai goddán, dan_dihte ahte gáibidit mávssu, go leai su eallu guhton su gietti.
Son logai jo iežas isidin oba dan vuopmegierragii.
Muhto eai sámiin lean šat eatnamat dan mađe, ahte livččo beassan báhtarit guhkibui, ja dainna ferteje sámit orrut dein báikkiin, ja ealut guohtut.
Ja sii árvale álgit soahtat, muhto eai dat duostan.
Muhto dan gottáhallan olbmo bárdni, go son gulai ahte su áhčči lea goddojuvvon, de son dajai vašiidisguin ahte: " Mon vuolggán ja bážán visot vaikko livččo man olu dážat ".
Ja go bártni eadni gulai dan, de son čiegai ruktačorvviid, ja bárdni ii beassan vuolgit dakkaviđe.
Ja ii šat boahtán mannjil dakkár vašši — ja de beasai Jubonaš eallit.
Ja gal velá leat dážat goddán ovtta sámi, Gárasavvona vuloš sámi.
Ja dat rievvun lea dáhpáhuvvan olu gerddiid.
Ja dát lea dušše ovdamearkan, got lea Sámis geavvan.
Olu leat dakkár dáhpáhusat, maid miinai leat gullan, ja dat leat olu dakkárat, maid eat mii leat gullange.
Muhto in mon gille muitalit eanet, go dat gale lea fasti dakkáriid muitalit — muhto go galgá visot čállit, de ferte čállit visot, fasttiid ja čábbáid.
Ja dain seammá sámiid orohagain leat mii sámit šaddan máksit stuora ruđaid ja šaddat ein máksit.
Ja dan_dihte leat šaddan sámit vealggi vuollái dan áigge go norgalaš dagai dakkár lága, ahte lea hui álki oažžut ruđa sámis, vaikko ii livččo velá jur nuge olu sivva go sii lohket.
Vaikko gal dat boazunai ferte dohko viggat, gos lea biebmu ja suodji, go geassetnai boahtá muhtumin nu čoaskkis, ahte galbmojit jámas soames boazu ja velá soames reainnárnai, go lea vuohččan báhkka ja de fáhkkestaga boahtá davádatbiegga ja arvi ja boahtá muohtanai.
Ja dan gale ipmirda, ahte dalle lea čoaskkis, go muohttá váriide ja ordarájiidenai.
Ja dát áiggit leat jur dat stuorimus ruhtaráiggit, vaikko sámit dalle vihket ja gilljot beatnagiin.
Muhto go ii leat gokkoge dakkár vuovdi, gos ii dáža váldde dávstta, de bistet goitge soames saji mannat muoraid sisa, ja de dáksta šaddá dakkaviđe.
Ja dat lea ipmirduvvon, ahte dat lea dážaide dinesin, go bohccot bohtet dan muddui, ahte besset oažžut dávstta, ja das sii ožžot ruđa.
Ja dainna_lágiin ii leat vahágin sidjiide, vaikko sii ieža dan ludjot dego rieban dalle_go ii leat heahti.
Dasa lea dat mearkan, go norgalaš ii suova dahkat áiddiid dakkár geainnuid ovdii, gokko boazu manná lájuid nala, vaikko sámit ieža áigot áiddiid dahkat.
Ja dán áigge sámit fertejit cakkadit bohccuid dohko bajás alla váriid dahje gáissáid nala, gos lea olu sorbmi bohccuide.
Ja lea velá olbmuidenai seammá heakkavárra, dainna_lágiin go leat nu allagat riiddit ja gáissát ja máilmmiálgosaš jieŋat main leat luoddaneamit.
Ja dat leat muhtumat nu čiekŋalat, ahte ii dihtto bodni.
Ja muhtumat eai leat jur nu čiekŋalat, dein gale oažžu soames háve eret bohcco, go fal fuomáša gokko dat lea.
Dan ii goitge oaččo iežá_ládje go báttiiguin luitojuvvo olmmoš dohko, ja son bidjá bátti bohccui gitta, ja de gessojuvvo olmmoš vuohččan, ja de mannjil gesso boazu fas bajás.
Muhto olu duššet, maid eai gávnna, ja máŋga maid sii eai oaččo bajás, go leat nu čiekŋalat ahte eai báttit ole.
Ja dat leat hui váralaččat, deinnago juohke dálvvi boahtá ođđa muohta deid luoddanemiid nala, ja de ii oainne ii olmmoš iige boazu.
Ja go boahtá ealli nala, de gahččá oktanaga luoddaneami sisa.
Ja mearraváriid váralašvuođas álggán muitalit, gos sámit orrot bohccuideasetguin.
Go šaddá báhkka, de bohccot ruhttet dakkár alla jieŋaid nala, gosa ii olmmoš beasa, ja ruhttet čuoikkaid ja báhka sivas alla várreluohkáide, ja bajit bohccot lihkastahttet geđggiid.
Ja de go okta geađgi lihkkasa, de álget fierrat olu geađggit, ja de sorbmanit olu bohccot dainna_lágiinnai.
Ja jos olmmoš lea vuollelis, de lea seammá várra sutnjenai.
Riidin gohččojuvvo dat, mii lea allat ja olu rássi.
Báhkkan boazu ruohttá bajás gáissáide, dakkár báktegaskkaide, gos ii beasa bajás iige vulos, jos ii muitte jur dakko boahtit gokko lea mannan.
Bohccos lea ein seammá luondu go dološ áiggis gottiin; ja gal bohccot sorbmahuvvet muhtumin olles čorragat.
Ja livččo olu dáhpáhusat, maid lean ieš oaidnán, muhto in olle visot čállit.
Čakča- ja dálvejohtin.
Čakčageasi birra.
Sápmelaččaid luksa johttáma birra Norggas, go boazu álgá luksa háliidit su vierus mielde.
Go álgá rássi goldnagoahtit, de boazu háliidišgoahtá jeahkála borrat.
Ja Mearariikkas lea vánis jeagil, Mearariikkas lea eanas sajiin beare rásseeatnan.
De sámit álget rátkkašit dakkár biirriin, gos ii soaba johtit ovttas, dakkár biirriin, gos lea viđa dahje gávcci duháha árvosaš eallu.
Ja boares áiggis eai leat atnán gárddiid, muhto dušše jalges dievás leat sii rátkán, ja jos lea lahka jávrenjárga, dat lea hui buorre.
Ja de das álget nuppi oasi bohccuin baldalit, čuggejit soppiin bohcco bahtii, ja dat manná eret.
Ja dan nuppi oasi bohccuid guđđet livvadit, ja nu mannet nuppi ravdii ealu, ja de botkejit gaskat.
Ja dat lahkki, mii lea báhcán go nuppit leat baldalan bohccuideaset čađa, dat báhcán lahkki lea dál jur čielggas.
Ja de dat vuojehuvvo eret dan meare guhkás ahte ii oidno, vai eai mastta.
Ja dat nubbi lahkki lea ain searveeallu.
Dat livvadahttet das ja álget dan nuppi lahki bohccuid baldalit seammálági, čuggejit bohcco bahtii.
Ja muhtun boazu manná oktanaga nuppe ravdii, ja muhtun boazu lea nu jállu, ahte viggá manjás, iige baldo vaikko časkkálii, ja dan ferte viegahallat dasságo oažžu eret doppe.
Ja dat dahká olu bahás — dat ballájit dat bohccot, mat ledje guđđojuvvon, ja jos velá lea hilbes olmmoš viegahallame, dat baldá olu bahábut.
Ja dat rátkkagoansta lea dakkár, ahte dat ii ábut ahte lea gievra dahje falli viehkat, muhto guhte lea čeahppi rátkit - ja dan čehppodahkii gullá eanemus, guhte lea siivui ja ii vikka hoahpus lihkadit.
Dat guđet suhttet ja álget viegahallat ja velá gilljot beatnagiiguin - ja de bohccot ruhttet ja seahkanit ja de šaddá ođđa bargu, ja dan sivas dávjá suhtadit.
Ja gos leat hilbessorttat olbmot, das lea váivves rátkka ja olu eanet bargu, muhto go leat čeahpes rátkit, dalle lea beali ja velá eanet álkit rátkka.
Ja go dál dat nuppitnai leat čuoldán seammáládje iežaset bohccuid, dál šaddá fas botkenáigi, ja de dál fas botkejit ja dolvot dan báhcán binná fas nuppi guvlui jávkkohahkii.
Ja jos beaivi velá lea, de guođostahttet veaháš ja de livvadahttet ja álget fas seammáládje čuoldit nuppi oasi bohccuideaset.
Ja go leat fas ožžon veaháš čorraga, de fas vuojehit dohko, gosa leat vuosttaš čorraga dolvon.
Ja de dál nohká beaivi, ja de čoagganit isidat čoahkkái árvalit, gosa soahpá bidjat guđege lahki ealus.
Ja go leat soahpan, gosa galget guđege lahki bidjat, de vulget reainnárat juohke lahkkái.
Dat leat dál golbma lahki, okta lahkki lea searvelahkki, ja searvelahkkái galget maiddá rađiiduvvot reainnárat goappašiid lahki olbmuin.
Ja dat dahkko maid_nu.
Ja go lea buorre dálki, de dalle gal reainnárat dollet ealu.
Ja go iđit šaddá, de fas reainnárat bohtet ealuin ja de álget fas rátkit seammáládje go vuosttaš beaivve: čuldet nuppit vuohččan, ja go lea unnon eallu, dat bihttá mii lea searvelahkki, de álgojuvvo guovtti guovllus čuoldit.
Ja de šaddá gaskii dat searvebinná ealus, ja dat lea bahámus áigi.
Jos dalle leat siivvut ja čeahpit, de dalle manná bures ja hoahpus.
Muhto jos leat hilbadat ja čuorbbit, jos álget viegahallat nuppit, de fertejit viegahallat nuppitnai, ja de ruhttet summal dahje seahki bohccot.
Ja dalle lávejit gilljugoahtit beatnagiiguin, ja de ruhttet muhtumin oktiinai.
Ja jos soitet velá soames merkkohagat, dahje dakkár bohccot, mat leat geasset merkejuvvon nuppiid bohccot nuppiid merkii, ja go nuppit dovdet bohccuideaset, de šaddá riidu.
Ja de viegahallet nu olu go nahket ja billistit rátkama — ja šaddet dat velá doarutnai daid nalde.
De šaddet olu eanet bargat.
Dat seahkanedje nu_ahte fas leai ođđa bargu nuppi beaivve, ja suhtadedje nu_ahte álge njuovadit nuppiid bohccuid.
Muhto dološ olbmot dolle nu čorga siiddaid ahte ii lean boazu nuppi siiddas.
Jos manai nuppi siidii, de vižže sii dakkaviđe fas eret.
Ja suolavuođa álgu leai ná: hánes riggát eai atnán bálvváid, ja de ealut besse mannat gosa háliide.
Ja geafibuin ii lean dorvu ii mihkkege.
Sii manne bohccuid manjis ja eai gávdnan alddiset borranbohcco.
De fertejedje váldit riggáin, ja de riggát válde olu mávssu, ja geafi ii nagadan máksit — ja muhtun bijai fáŋgan maiddá.
Ja de ferteje geafit čiehkat maid borre, ja go álggos ohppe veaháš, de lassánii veaháš geardde.
Muhto eai lean visot riggát dakkárat, eai lean go hánes riggát dakkárat.
Ja go dál leat geargan rátkimis, dalle sii johttájit eret ovttaid geainnuid luksa.
Ja jos leat buorit dálkkit, de sii johtet siivvut luksa badjel alimus duoddariid.
Muhto go lea heajos jahki, de álget čakčagease juo garra dálkkit Mearariikkas.
Ja go álget johttágoahtit, de eai oaččo ealuid čoahkkái, ja go ožžot, de lea nu arvi ja muohtti, ahte leat visot nu njuoskasat.
Ja go lea čoaskkis, de galbmojit loavdagat nu_ahte eai sojatge.
Ja de fertejit vuohččan goikadit dakko gođiid nalde ja dahkat hui stuora dola ja das goikadit.
Ja deid biktasiid, mat leat nalde dein olbmuin geat leat meahcis leamaš!
Dein leat njuoskan biktasat nu visot jura liikki rádjái, ja sii leat dalle galbmonnai nu sakka ahte leat juolggit bohtanan ja eai báljo sojatge.
Ja jos meahccái šaddá ja jos iige oaččo dola, de gale galbmo jámas.
Gal dat lea dáhpáhuvvan nunai, ahte galbmon lea jámas boazoreainnár čakčageasis, go leai hui arvi vuohččan ja de njuoskkai jur čađa, ja eai sus lean nu buorit biktasatge.
Ja de álggii muohttit ja šattai nu čoaskkis ahte galbmoje su biktasat, mat ledje njuoskan.
Ja go su biktasat ledje galbmon nu_ahte eai sojadange, de son náđui muhtun geađgegurrii.
Ja eai sus lean dolat, ja de son galbmui jámas.
Ja go johttámuš dál lea nu áddjái, ahte eai beasa mátkái, de šaddá ein čoaskáseabbu ilbmi ja seavdnjadeapput šaddet ijat.
Ja de lea ihkku hui seavdnjat, nu seavdnjat ahte ii oainne ii oktage geađggi iige bohccuid, muhto dušše gullá bielluid ja misiid ruovgama.
Ja de dalle lávejit láhppit soames oasi ealus, ja go dat láhppon bohccot besset vuvddiide, de lea bahá gávdnat.
Ja jos leat davvebiekkat, de leat Mearariikkas hui garra dálkkit, ja lulde leat fas fierttut dalle.
Dakkár garra dálkin, go arvá ja šlahttá, de gođiid nalde njusket loavdagat, ja dakkár dálkki eai jeage loavdagatge, ja de njusket visot gávnnit sistenai goađis.
Ja go firtesta, de álget goikadallat loavdagiid ja muhtumat vulget ohcat daid láhppon bohccuid.
Ja go lea firten, de lea boazu olu lojit go garra dálkin, ja go dat buorre dálki bistá dan moadde deihe máŋga beaivvi, de sámit besset johttát.
Ja go dál leat viimmat beassan johttát, de lea sin johttán dakkár, ahte herggiid nala biddjojuvvojit visot mii lea, ja mánátnai, unnibut ja stuoribut, ja de sii johtet ráidduiguin, ja eallu lea maiddá lahka.
Ja go leat mannjit geargan johttát, de šaddá seavdnjat ovdalgo ollejit luoitalanbáikái, ja de lea hui váralaš.
Dalle šaddet hearggit nu árggit ja álget ruohtadit ja noađit ravggadit eret herggiid nalde ja boatkanaddet lávžžit gaskat.
Ja ruhttet meahccái, ja seavdnjadin ii oainne gosa hearggit mannet — ja de dat hearggit fertejit mannat.
Ja mánát ravggadit maiddá eret herggiid nalde, ja hearggit ruohtadit badjel máná ja duolmmastitnai, muhtumin nu_ahte goase mánná sorbmana.
Ja de fertejit mannat dainna, mii lea velá sin gieđas.
Ja de lea bahá deaivat geinnodaga.
Ja go dál ollejedje dan báikái, gosa lávejit vuosttaš beaivvi johtit, de sii luoitale.
Ja dalle leat sii váiban, ja beaivi lea jo nohkan.
Dál lea hoahppu dahkat gođiid ovdalgo sevnnjoda, dalle álget jo ijat gemodit.
Ja sii dál dahket gođiid nu hoahpus go vehášge háhppehit.
Muhtumat dahket gođiid ja muhtumat čuhppet muoraid; das lea velá soahkemuorra.
Ja go leat ožžon dolaid, de álget borrat bohccomielkki ja vuosttáid, ja gáhkku lea maiddá leamaš manjit áiggiin muhto ii dalle.
Ja de sii bidje čázi duoldat ja juopmomielkki dasa, ja de dan juhke.
Ja nissoniin leai hoahppu mánáid nuollat ja dikšut deid, liekkadallat stuorit mánáidnai.
Deidda lea velá bahát go gietkkamánnái; sus ii leat suodji nugo gietkkamánás lea gietkka suodjin.
Ja go leat borran dat geat leat ráidduid mielde leamaš, de bohtet boazovuojeheaddjit ja buktet ealu gođiid lusa, ja de nuppit vulget reainnidit ihkku.
Ja go dál lea seavdnjat ja arvi, de lea nu seavdnjat, ahte ii oainne ii julggiid ovdiige!
Muhtumin vázzá geađggi vuostá ja muhtumin jávrái ja jeaggái ja muoraid vuostá, ja bohccuid ii maiddá oainne muhto beare gullá.
Ja dat galgá vázzit beare olggumus bohccuid olggobeale.
Ja dat galgá vázzit álohe olles ija ja ii luoitit beatnaga ogohallat.
Beana botke ealu máŋgga binnái, ja de álgá boazu mannat bahábut, go beana ogohallá garrasit.
Ja go lea iđit šaddan, de vuojeha son gođiid lusa.
Muhto ii dalle leat velá guhkki idja.
Ja go lea iđit šaddan, de lea vuosttaš bargu vuolgit ohcat deid herggiid, mat leat mannan nođiiguin — ja go ii lean muohta, de ii lean gávdnanášši buorre.
Ja go sii manne dan báikái gos herggiid biste, de sii vulge dohko, goppos sii dihte mannan, ja go sii vulge de sii gávdne ovttaid nođiid, muhto nuppit noađit velá ledje váili.
Ja go sii beaivvi ohce ja eai gávdnan, de ii lean sis dilli ohcat nuppi beaivvi.
Ja dál láhppoje guokte hearggi ja ovttat noađit, muhto deid sii ferteje guođđit.
Ja go dál fas šattai eahket, de vulggii fas reainnár ihkku ealu mielde ja manai nu got ovdalnai.
Ja go buvttii ealu, de johttájit fas dakkaviđe.
Ja johtet dakkár váriide, gos ii leat šatain soahkil.
Dál fertejit bisánit dakkár báikái, gos ii leat muorra.
Deid alla duoddariid nalde lea gale váivi, vaikko velá livččui buorre dálkinai, go lea headju muorra — dušše skierri, ja soames báikkis lea gaskkas ja dat lea hui buorre buollit, vaikko lea arvinai.
Ja soames báikkiin lea smávva sieđga, muhto jos eai leat goike sieđggat, de lea headju buollit, muhto go leat goikan sieđggat seahká, de lea buorre buollit.
Ja lea velá okta soarttat rássi, mii gohččojuvvo ruvderássin, maid boldet maiddá go ii leat šat skierri.
Dát rássi šaddá velá alit eatnamiidda go skierri.
Ja go lea seavdnjat, de ii oainne; de galgá njávkat, geas leat heajos čalmmit.
Muhto go lea buorre dálki, de gale birgejit sámit, vaikko leat duoddariid nalde.
Go sii dál fas johtet, de sii válljejedje lojimus herggiid, go dihte, ahte dál lea váralaš johtingeaidnu, dakkár ahte jos ballá heargi ja álgá ruohtadit, de gale fierrala vulos.
Ja doppe lea stuora johkagorsa, gosa manná oktanaga vaikko_man olu ja oktanaga cuovkkas.
Dát báikkit leat nu fasttit, ahte ii heajosoaivvat sáhte geahčastit vulos.
Ja go sii dál ledje ožžon válmmasin nođiid herggiid nala, de sii fas johttájedje ja manne dearvan bahás báikki, dát siida, muhto ii leat diehtu, bessetgo visot siiddat dearvan dán báikki.
Sámiin lea okta dáigá, jos vuohččan, go johttá orrunsajis, de lea mearka, got manná vuosttaš sirddagaska, de manná olles mátki nu.
Jos válbi boahtá vuosttaš beaivásis, de lea olles mátki beare válbi.
Ja dát siida lea válbbáskan vuosttaš beaivásis, ja sii dál árvalit, ahte sin dál čuovvu válbi olles mátkki.
Muhto dat šaddá, mii galgá šaddat.
Muhto go leai nu bahás johtolat, de galge gievrramus olbmot ráiddus.
Ja de okta gassa nisu leai, ja son ii duostan ráidui, de son vulggii ealu vuojehit johtolaga.
Ja de son riegádahtii máná jođidettiin, ja de ii lean iežá dorvu go coggat ohcii máná ja vuojehit ein bohccuid dassážii_go ollejit dohko gosa gođiid leat dahkame.
Ja go jokse gođiid, de easka son beasai seŋgii, dakkárii go sámiin leage.
Ja muorra leai heittot dasnai, ja de dikšo dan nu got lávejitge sámit dikšut.
Ja de eai sii sáhttán orrut olles siiddain, ja de siida johttái, ja okta goahti bázii dasa ja guokte olbmo, ja sii válde herggiid veaddit.
Sápmelaččaid golgan- ja bohcco guođohanáigge ja jođidettiin geavvá dávjá nunai, ahte nisu riegádahttá máná, ja de ii leat iežá goansta go máná coggat ohcii ja mátkkoštit ein goađi lusa.
Lea gal surgat muhtun áigge, go leat duoddariin orrume čoaskima áigge.
Muhto go nisu lea siiddas, de son beassá seŋgii go máná lea riegádahttán.
Ii goitge leat dološ áigge Sámis leamaš bolstarat muhto duoljit ja beaskkat ja gálvoseahkat ja soahkerissit — mat leat álo sámigoađis láhtti sajis.
Ja suoinnit biddjojuvvojit duolji nala bađa vuollái dassážii_go nisu lea čorgehan.
Ja sadji divvojuvvo okte juohke beaivvi.
Ja jos eai biestte galbmot seaŋganissonis, de dat dearvvasnuvvá vahku geažes.
— — — Máná dikšuma birra.
Go mánná lea dearvan riegádan, de giessaluvvo ruksesmiesenáhki sisa dassážii_go ožžot čázi liegganit.
Ja go čáhci lea liegganan, de bassojuvvo, golbma geardde beaivvis golbma beaivvi, ja golmma beaivvi geažes álget bassat guokte geardde beaivvis.
Ja vuohččan addojuvvo mánnái bohcco vuššon buoidi njammat.
Dalle eai leat leamaš sohkkarat dáppe Sámi riikkas.
Dat ferte addojuvvot dan_dihte mánnái buoidi njammat, go ii eatnis leat mielki.
Ja dat lea váralaš bávččagit, go eadni álgá vuosttaš jándoris mánáin bargat ja njamahit.
Muhtun nissonat leat nu roahkkadat, ahte álget bargat guovtti jándora geažes, go dovdet ahte sii leat dearvašat — ja de leat šaddan nu skihpasat, ahte leat šaddan veallahit máŋggaid mánuid, ja leat muhtumat jápmánnai dakkár roahkkatvuođain.
Ja jos eadni jápmá dahje jos nissonat bistet čiččiid galbmot nu_ahte bohtanit ja sidjot ja nohká mielki, de máná šaddá bahá biebmat.
Muhtumin lea mánná hávkan eatni goaŧu sisa, ja de lea goansta ahte ii čuohppat nábi galgga, geahččaluvvo bivdit heakka ja njammojuvvo njunneráiggiid ja njálbmeráiggiid, ja dainna goansttain lávejit oažžut heakka mánnái.
Ja jos lea botnjasan juolgi dahe giehta dahe soames iežá báiki, de njulgejuvvo dakkaviđe ovdalgo stirdot dávttit, ja jos ii biso muđui, de galgá gurpat dakkár muorain mii soahpá juste.
Ja jos mánná lea váillat dahe miige sivaid mánás, de ii galgga muitalit eadnái.
Muhtun lea nu heaigu, jos gullá mánás mangelágáš siva, de seahkana jierbmi.
Muhto mánná dál bassojuvvo, dego ovdalis lea jo muitaluvvon, ja de gissojuvvo liinniid ja bohcconáhkiid sisa ja biddjojuvvo gietkama sisa.
Ja dan siste lea mánná ihkku ja beaivet, orodettiin ja jođidettiin dahe mátkkoštettiin, geasset ja dálvet.
Ja gietkka lea dahkkojuvvon: murrii gohppojuvvon roggi nu stuoris go mánná lea, ja oaivegeaži nala lea dahkkojuvvon alit, man vuolde lea máná oaivi.
Dat lea sojahuvvon iežá muoras, vai doallá loktasis sujiid vai ii mánná hávkka.
Goahki lea dahkkojuvvon soagis, mii sojahuvvo, muhto iežá oassi lea dahkkojuvvon beazis, roggojuvvon roggi.
Darffit biddjojit gietkama vuđđui ja de liinnit ja iežá suojit, bohccomiesenáhkki ja oaivvevuollái dolgebolstarat ja njoammila dahje njála náhkki.
Ja muora birra lea bohcconáhkki sisttis, ja bajil 7 gárrojuvvui boares áiggis sistebáttiin muhto dál gárret láigebáttiiguin.
Dálvet golggadettiin lea guovttegeardán skoađas birra gietkama, vuohččan lea sisti birra, mii gal adnojuvvo geasset ja dálvet, muhto dálvet adnojuvvo nubbi skoađas nalde, mii lea dahkkojuvvon gápmasiin.
Máná oaivvi badjel manná golmmasuorat báddi maiddá, ja dasa leat biddjojuvvon máŋggafearggat helmmot ja silbaboalut, vai mánná daidda geahččá ja ádjána ja vai eai ulddat beasa lonuhit.
Dat leat boares áiggis sámit ožžon diehtit, ahte ulddat leat lonuhan máná hui hoahpus, go mánná šaddá báhcilit akto goahtái.
Ja go dan dakkaviđe fuomáša ja álgá risset máná buolli gaskasiiguin, dalle váldet ulddat mánáset ruoktot ja addet nuppi ruoktot.
Muhto jos ii daga nu, de massá dearvvaš mánás ja oažžu dakkár máná, mii ii šatta ja lea váillat.
Go lea čoaskkis, de galbmo gietkka dan_botta_go mánná bassojuvvo, ja de adnojuvvo báhkka geađgi gietkama siste vai bissu liekkasin.
Ja dat geavvan lea máŋgga geardde nu, ahte ii muitte eadni váldit geađggi eret gietkama siste ja de šaddá mánná biddjojuvvot báhkka geađggi nala, ja de gal buollá čielgi.
Mánná bárgu, muhto ii eadni dieđe, mii lea mánás go bárgu, muhto ferte goitge nuollat.
Ja de easka oaidná got mánás lea geavvan, ja de eadni rávki dál šaddá moraštit ja čierrut nu garrasit ahte goase jierbmi seahkana.
Ja das šaddá mánnái garra gihpu, ja go dal viimmat buorrána, de ii goitge šatta jur dearvvaš olmmoš.
Muhtumin šaddá roaŋkečielgi.
Go mánát leat šaddan dan muddui ahte vihket olgun, de šuvččagit muhtumin suorpmat, ja bárdnemánáin šuvččaga gurbmá dahe cibe, ja jos eai ipmir dakkaviđe čárvut muohttagiinna, de gahččá eret dan ráje go lea suvččagan dahe galbmon.
Sámis leat maid virgeolbmot visot.
Vuosttaš lea isit ja de eamit ja de reaŋga ja de biigá ja de mánát.
Boarráseamus lea muorranorki, nubbi lea dollacoggi ja goalmmát lea guonnamugga, njealját lea eatni jiellat, viđat lea áhči jiellat.
Sámemánáid skuvllagurssiid birra.
Viđa jagi skuvllat leat buorit geafes sámiide, go skuvllas leat dan áiggi go eai velá leat dan mađe ahte barget biepmuset ovdii.
Ja lea datnai, ahte ohppet lohkat ja čállit ja rehkenastit, vai eai beasa beahttit juohke sajis gávpeolbmot ja láddelaččat, mat leat olu ovdal beahttán rehkegiiguin ja jugahemiin.
Muhto billista dat fal sámemánáid.
Dat ohppet gale buori oahpa, muhto ohppet dat olu joavdelasaid.
Ja dat, ahte sis šaddá olu láddelaš luondu, ja sii šaddet buoremus oahppanáiggi eret sámiid siste, ja de sii ohppet beare látteeallimii ja eai sámieallimii oahpa eai ollenge.
Ja luondu rievdá maid, sámiluondu láhppo ja látteluondu šaddá sadjái.
Ja olu dan ruvnnaskuvlla mánáin leat raddevigagat.
Muhto go eai leat skuvllat sámiid oami gođiin, de fertejit bidjat dohko, gos skuvllat gávdnojit, vaikko ii leat vuogas.
Muitaluvvo mánáid golggaheami birra jođidettiin.
Go mánná lea ein unni ja geahpas, dalle lea álki guottehit gietkamiinna hearggi siiddus, nu got sámit guottehit iežánai gálvvuid 20 gilo deattu goappat bealde.
Muhto go mánná čierru garrasit, de lea gale váivi čadnái njamahit hearggi nalde, muhto ferte goitto — ja gierdá dat gale!
Jos mánná lea ila čirrolas, de ferte eadni guoddit máná ieš ja huiskkuhit gieđaid nalde ja dávjá njamahit.
Stuorit mánáid birra.
Go mánná lea stuorit ja losit, de ii šat naga heargi.
Go lea mánná 4-jahkásaš, de ferte riidet hearggi čielggi nalde, juogo lea fiertu dahe arvi dahe čoaskkis.
Ja dál gale mánát gollot ja váibet nu_ahte eai maŋážassii biso hearggi nalde, deinnago leat galbmon.
Hearggi nalde lea nu čoaskkis, gos bossu biegga vuolil ja juohke guovllus.
Dat mánát, maid heargi nagada guoddit beallin, daid sáhtte suddjet olu buorebut.
Dat mánát, mat leat gietkamis, dat bivvet olu buorebut.
Ja go mánná lea šaddan nu stuorisin, ahte ii heargi nagat guoddit, de ferte mánná viehkat ieš, vaikko lea gale garra ráŋggáštus, jos velá leat garra ilmmit, arvvit ja muhtumin muohtaguoldu.
Ja dat váibet nu_ahte eai veaje manjemustá eai ollenge.
De ferte olmmoš guoddit — dakkár johtolagaid: johttojit guokte beanatgullama ja muhtumin guhkit.
Ja seammálágáš váivi lea badjelmeari boares olbmuinai: guhkes johtolagain váibet ja de šaddet idjaduvvat meahccái, ja gal dat šaddet goallut nu sakka.
Ja gal muhtumat leat jápmán johtolagaid nalanai, eaige dat leat astan deid ohcat — leat máŋggaid jagiid mannjil oaidnán dávttiid, muhto eai dat dein atnán vára eambbo go bohccodávttiin.
Dás muitaluvvo veaháš garra dálkkiid johtima birra badjel duoddara.
Dat gale lea bahá johtit, go lea muohtaguoldu duoddara badjel jođidettiin.
— Ja siida johttái ja de álgá guhkes johtolagaid johtit.
Ja doppe lea goitge čoaskkis, vaikko leage buorre dálki.
Ja de šattai nu čoaskkis ja guoldu ja nu garas biegga, ahte bálkkui herggiid veallut ja nođiid eret herggiid nalde.
Ja riidejeaddji mánát bahámusat galbmoje, ja váibe nu_ahte eai šat bisson hearggi nalde.
Ja gieđat leat galbmon nu_ahte eai nagat doallat spahkáoivviin gitta.
Ja dat boares olbmot, mat leat 80- jagi boarrásat, sii leat vuoimmehuvvan ja sis leat heajut čalmmit, ja sii eai nagat vázzit nu_ahte jođále johtti siiddas, ja sii váibetnai nu_ahte eai veaje guhkes beaivásiid vázzit ovttatmanos.
Ja de sii fertejit orrut ija meahcis ja eai sii oaččo dolage muhtumin, ja vaikko velá oččolege ovtta dola, eai sii veaje goit skirriid gaikut nu olu, ahte bistá olles ija dolla, ja sii dalle galbmojit nu_ahte goase heagga manná.
Ja go lea velá garra dálki, de lea velá bahát, ja dasa ii leat goansta ii miige, ii nagat heargi guoddit iige olmmoš.
— — — Ja go siida luoitala dasa, gos lea veaháš skierri ja boazoealát, de nissonat njamahit mánáid ja stuorit váiban mánáid govččadit vai eai galbmo.
Go leat olu ja njuorahat mánát, de sii čirrot nu olu go nagadit, muhto ii ávtte, sii fertejit orrut gietkamis.
Ja stuoribut maid čirrot, go lea čoaskkis.
Ja beaivvis lea áigi ja mannjit, sevnnjodeame, ja das lea váibbasvuohta ja hoahppu; gaikut skirriid muhtumat ja nuppit goađi dahkat ja gálvvuid bidjat čoahkkái.
Ja dat muorra lea nu heittot, ahte ii oaččo dola muđui go ráhpot dakŋasiid siste — ja vánis velá datge.
Ja go dola ožžot, dalle lea hoahppu nissoniin nuollat gietkkamánáid ja dikšut deid.
Ja iežát ráhkadit biepmuid, ja go leat biepmut ráhkaduvvon, de borret.
Ja de dat, mat leat ealu vuojeheaddjit, buktet ealu goađi lusa livvii, ja de vulget fas iežát ealu reainnidit, ja lea jo seavdnjat idja.
Ja sii guođohit dasságo šaddá nubbi beaivi ja de vuojehit goađi lusa ja de johttájit fas dakkaviđe.
Muhto johtet sii fal nu hoahpus, go ollejit daid bahámus duoddariid badjel, vai ii jovssa garra dálki.
Ja dološ áiggiid leai buorre orrut juohke báikkis, go leai buorre jeagil.
Ja sii orro duoddariid naldenai, gos leai vehášge skierri, dainnago duoddara nalde lea lodji boazu.
Doppe leai álki bohčit áldduid, ja sii dološ áiggiid olu bohče.
Muhtun oassi sámiin, dat geain leai unnán eallu, sii ferteje bohčit mielkki biebmun, go ii lean iežá biebmu go mielki ja biergu.
Ja sii bohče gale nu garrasit geasset, ahte šattai boazovihki juohkelágáš.
Dat garra boazodávda gal gottii olu bohccuid, ja dat leai velá dakkárnai, ahte darvánii dego iežánai darváneaddji dávda; jos mastaledje dakkár siiddain gos ii lean dávda, de darvánii dakkaviđe.
Ja go leai alimus vuoimmis dávda, de darvánii luottainnai.
Ja dat siiddat, main ii lean vihki, dat balle dan siiddas geas leai vihki, ja garve guhkkin doaresbeali.
Ja báhkka gesiid dat leai bahát vihki, dalle jámii nu olu ahte eai ollen náhkiidge njuovvat visot, vaikko njuvve čuohteviisan, ja biergu ii borahan go jur soames bohccos.
Ja dainna sii bisso geafin, dat geat ledje nu garrasat bohčit.
Ja dat dávda lea dakkár, ahte bohccuid gaccat šluppagit ja sidjot, ja sarváin bohtanit guoccagat dahje čahkarat ja áldduin rubbot čiččit ja misiin rubbot njunit.
Bohčima birra.
Sii dalle atne dakkár goanstta, ahte vuide álddu čiččiid bohcco baikkain, vai ii miessi njamat álddu.
Ja okta iežá goansta lea velá dát: čatne álddu čiččiid ulloláiggiin, vai ii oaččo miessi njammat — ja go álddu láhpii, de boatkane čiččit.
Ja dát dahkko dan_dihte, go miessi beassá njammat, de son njammá álo nu, ahte ii leat mielki ii miige áldduin bohčimuššan.
Dat áigi leai ovdalgo nuortan bohte sámit, de dat oahpahedje got galgá reainnidit bohccuid, ja go ohppe visot reainnidit de álge ealut šaddat.
Eaige leat Čohkkiras sámitge máhttán reainnidit jur riekta, ja dainna ii leat beassan lassánit boazu nu_ahte livččui dievvan eatnan boazoeatnatvuođain, nugo lea dál dievvan, ahte ii leat sadji, go šaddá vehášge heajut dálvi, de fertejit jápmit, soames oassi bohccuin.
Muhto ii dán áigge šat leat geasset boazodávda nugo lea leamaš dáppe Čohkkiras suohkanis ovdalgo bohte nuortasámit, jur dat sámit, guđiid nala guddet Juhkásjávrri sámit ahte dat leat buktán suolavuođa deike.
Muhto eai leat ilmmuhan dan, ahte dat leat buktán buori oahpanai mielde.
Ja dat lea ášši ieš vihtanin, ahte eai leat máhttán bohccuid riekta reainnidit, go lea leamaš sadji nuortasámiide.
Eaige dat leat boahtán guoros, dein leat leamaš bohccot mielde.
Ja dat lea maiddá duohta, ahte gal doppe čuvvo soapmásat suollagatnai.
Muhto váldoisidat ledje siivo olbmot: Jonne Lásse ja Dommos Jovnna ja Beahkká-fáre, ja dein leai olu boazu.
Ja gal daidda šattai eallu nu hoahpus geat máhtte reainnidit bohccuid.
Ja de doivo dat orru sámit, ahte dat suoládedje sin bohccuid — ja gal dat soames reaŋggat suoládedjege, muhto ii leat diehtu leago jur nu stuoris go lea guottehuvvon.
Gal dat lea oidnojuvvon, ahte vierrobeatnaga nala ruhttet visot ja gásket nu garrasit ahte jos eai beasa olbmot áhpun, de gásket jámas.
Ja dáidá olmmošnai seammálágáš.
Dás lea goit veaháš mearka, ahte lea olmmošnai, dákkár sápme-olmmoš.
Das lea ovdalis máinnašuvvon dan birra, ahte nuortasápmi lea buktán suolavuođa deike — muhto dáppe leat leamas Juhkásjávrri riegádan sámit suollagat ovdalgo nuortasámit leat buktán oahpa deike.
Okta lea, man namma lea Nirpi, guhte leai suola.
Ja son okte bođii muhtun siidda lusa go siida leai johtime Beardojohkagátti bajás, ja sis ledje olu bohccovuosttát herggiid nalde.
Ja go son leai hui gievra ja háhppil, son diđii ovtta ` báikki gokko son njuike rastá Beardoeanu.
Ja go ráiddut bohte jur buohta, de son čuohpastii niibbiin vuostánoađi hearggi nalde ja bálkestii sealggi nala ja viegai eatnogáddái ja bálkestii dan noađi rastá ja ieš njuikii maiddá rastá stuora joga.
Ja dat sápmeriehpu viegahii manjis, muhto ii son beassan rastá.
Ja dat háiki lea ožžon nama dan rájis Nirppihaskkahat, deinnago leai dan sámi namma Nirpi.
Ja ii leat gávdnon nubbi sápmi guhte lea dakko njuiken rastá Beardoeanu, mii lea nu stuoris ahte sorbme olu bohccuid — ja son leage nu fasti ja alla goržžit ja bákti guovtti bealde.
Dat johka lea dego duoldi báhti, ja goržžit borššodit nu_ahte suovvan čuožžu, dego livččui stuora dolla dahje muohtaguolddut.
Ja jos muitaluvvo velá okta olmmoš, nama ii soaba bidjat.
Son lea maiddá leamaš hui suola, ja su mánát leat maiddá leamaš seammálágážat ja leat leamaš stráffas máŋga gearddi ja leai okta, guhte suoládii Njoalpá Jovnna-váinnis biepmuid meahcceáittis, mii leai duoddara nalde.
Ja go Njoalpá árvidii, go dat láhppui, ahte de son lea dál mannan suoládit su áitti, ja de vulggii ohcat ja gávnnai gosa leai dolvon.
Ja de njágai su lávvui ja de suotnjalii lávvui, ja suola ii háhppehan ii maidege — gal sus leai bissunai dan suollagis, muhto ii son háhppehan báhčit.
De Njoalpá njuikii nala ja de gesii olggos ja rissii nu garrasit, ahte son álggii rohkadallat ja lohpidii, ahte ii son suolát šatain eambbo.
Ja de Njoalpá válddii mielddis ja doalvvui olbmuid lusa.
Ja gal dat leat ein máŋga dakkár suolasámi leamaš, guđet eai leat guovddagat eaige guovddagiid sogat.
Ja gii sihtá dadjat duođa, de ferte duođaštit duohtan.
Ja dás lea goit duođaštus, ahte ii leat visot boahtán guovddagiid mielde suolavuohta.
Bohcco dávddaid birra.
Vuosttaš lea šlubbu ja 2 ) geardni, 3 ) njunnevihki, 4 ) ruodnu, 5 ) čagarvihki ja dakkár vihki, mii dahká bohtanit sahte saji, oaivvis ja čielggis ja čoarbbealis.
Ja livzávihki ja oaivevuorra — ja dasa lea goansta čuohppat beljiid eret.
Ja okta vihki lea dakkár, ii leat nu vuoimmeheapmige, muhto jorrá birratbirra álo, muhto ii ruohta, muhto vázzá birra jorbadassii.
— Čilgehus veaháš daid ovdalis muitaluvvon bohccuid vihkesorttaid birra.
Šlubbu lea dakkár, dat bohtana gazzagaska ja de álgá siedjut.
Ja njunnevihki lea dakkár, dat ruobbu njunni, ja dat álgá njuokčamii ja njálbmái ja manná čoddagii ja de geahppáide ja de goddá.
Ja geardni lea dakkár, ahte dat ruobbuda ruovssi ja bohtteha ja de siedjuda nu_ahte gahččet eret, olles ruoksi, ja de áldu njoallu, ja de darvána njálbmái ja manná geahppáide ja goddá.
Ja čagarvihki lea dakkár, ahte dat bohtteha čahkara nu_ahte lea nu stuoris ja fasti.
Ja ruodnovihki lea dakkár, ahte dat boazu čeagŋu álo dego livččui gožžame, muhto ii boađe ii miige.
Ja dat vihki álgá gožžaoaris ja manná sisa gožžaráhkkui ja álgá siedjudit visot siskilušaid ja de goddá.
Livzávihki lea dakkar, ahte boazu lea muhtumin hui dearvvas oaidnit muhto guoirrada ja muhtumin boahtá dakkár, ii biso čuožžut bađageahči bohccos, dušše oaivegežiin geassá bađageaži.
Ja dat vihki lea dálvetnai muhto ieža vigit nohket dálvái.
Muhto šlubbu bistá muhtumin olles dálvvi, muhto ii nu bahá leat goit go geasset, deinnago ii leat go muhtun bohccos.
Báhkka gesiid lávejit olu bohccot čalmmehuvvat — dat leat dakkar lottit mat bostet čalmmiid bohccos.
Ja šaddá dat dainnanai čalmmeheapmin, go váibá giđđat nu_ahte nohká čalbmebuoidi visot čalmmis eret, ja de rokkaga čalbmi dego jápma bohccos.
Ja jos časká niskesuona nala de maiddái diiget čalmmit.
Ja lea akta vihki bohcco čalmmiin, mii šaddá dávjá mii gohčoduvvo, dieigečalbmi.
Ja de dasa lea dálkkas: dihkki biddjojuvvo čalbmái, ja muhtumin rišša.
Ja báhkka geasi leat dakkár divrrit, mat njuikot, ja go dat leat olu de lávejit boares olbmot lohkat, ahte dalle šaddá šlubbovihki.
Veháš dálkasat dáidda ovdalis muitaluvvon bohcco dávddaide.
Šlubbui lea dálkkas, go vuolat visot dan ráji, go lea vihki, ja de vuoiddat dakkáriinna, mii lea vuššojuvvon muoraid bárkkuin dassážii_go lea suohkat dego bihkka, ja sálttiin seahkálaga.
Ja dat seammá lea dálkkasin njunnevihkáinai, ja čagarvihkái ja laskkiidanvihkái.
Ja ruodnovihkái galgá mearavuoiddas ja vuodja ja bihkka ja ruvttat, ja dat vuššot ovttas ja de njoarrat sisa.
Geardnái galgá dahkat gazzavuojaš ja beahce- dahje guossagáhčiin vuoššat seahkálaga ja de vuoidat dainna.
Ja misiid njunnevihkái lea maiddá dát dálkkas.
Jieska lea bahá, dasa ii leat dálkkas iežágo dat go juomitbealli gáská.
Livzávihkái ii leat gávdnon dálkkas, muhto lea okte dahkkon dálkkas: go njoarrá garra romma dahje konjáhte, ja de gálgá čatnat gitta bohcco, vai ii oaččo biepmu jándorii — de dearvvasnuvvá.
Muhto go olles ealut álget, de ii dat ábot, iige daidda olle iige duostta, dein lea nu bahá hádjanai, ahte dahká bahá olbmuinai, mat šaddet oktanaga čuohtin skibasin ja skihpet veaháš áiggi — ja de jápmet čuohtin oktanaga, go lea alimus.
Dás vuollái čallojuvvo bohcco vašolaččain, mii ii leat čállojuvvon ovdal.
Bierdna lea maiddá bahá.
Jos gávdná áldoealu, son goddá misiid olunai, jos fuomáša ahte deid son joksá — muhto stuora bohccuid son ii olu oaččo: jos ovtta oažžu, de son dan borrá visot.
Muhto jos olmmoš boahtá nala go lea borrame, de son lea dalle vašis, son dalle ruohttá nala ja gaikkoda olbmo.
Ja jos olmmoš álgá doarrádallat giđđat, de son dallenai suhttá ja manná doaresbeallái luotta jur luoddagurrii, ja go olmmoš boahtá, de son rohkkáha ja spežže oaivvi cuovkkas.
Bierdna lea máŋga geardde goddán sámiid.
Návdi lea stuorimus vašolaš bohccui.
Son goddá bohccuid olles jagi birra juohke áigge.
Ja son lea muhtun soarta nu speadjár, ahte goddá go boahtá čoahkeellui, son goddá nu olu go háhppeha, muhtumin ovtta ijas 10 ja 20 ja 30.
Ja dálvet go lea muohta gasson, de goddá ovtta ijas 40 ja velá 70- nai.
Geatkki birra.
Geatki lea maiddá bahá dálvet.
Go gassu muohta, de son joksá bohccuid, ja son maiddá goddá ijas loginai.
Ja giđđat, go cuoŋuda, dalle maiddá son goddá bohccuid ja giđđat misiid — son goddá olu misiid — ja jos lea nealgegiđđa ja leat váibbahat bohccot, dalle geatki goddá olu bohccuid.
Ja njálla ja rieban maidda goddiba misiid olu giđđat, ovdal_go čálget.
Ja goaskin maiddá goddá misiid.
Dat lea velá bahát go njálla — goaskin goddá čearpmahiidnai.
Ja dálolaččaid beatnagat ja meara beatnagat borret soames misiid — ja borret sámiidnai iežasetnai beatnagat soames báikkiin.
Muhtun vašolaččat leat čuoikkatnai bohcco nala.
Go báhkka šaddá, de eallájit nu olu dakkár lottit, mat bohtet ja doarrádallet bohcco ja go besset nala, de darvánit dakkaviđe.
Okta lea dakkár, mii manná njunneráigái ja baiká dohko, ja dat dahká sávlagiid, mat goddet giđđat bohccuid, jos leat váibbahat.
Ja nubbi loddi lea, mii darvána bohcco čielggi nala ja dat dahká gurpmáid, mat giđđat goddet váibbat bohccuid — dat laskkiidahttá bohcco čielggi.
Ja dein lottiin boazu ballá nu_ahte ruohttá duohku diehke ja ruohttá alimus váriid nala ja gáissáid nala, gos lea gálloseabbu, gos leat olu muohttagat ja jiehkit.
Muhto doppe ii leat rássi iige jeagil.
( Boazu ii šatta iežá áiggi go geasset, ja go lea báhkka geassi, de šaddá heajut boazu.
) — Ja daid lea addán norgalaš sámiide muhto ii iežá muđui go máksá nu olu go sihtá, vaikko ii livččo vahátge šaddan.
Bohcco borran- ja livvadanáiggi birra.
Boazu livvada iđedisgukso šattadin, ja dat gohččojuvvojit guovssolivat.
Ja de guohtu gaskabeaivvi rádjái ja de livoda gaskabeailivvii, ja de guohtu eahkeda rádjái ja de livoda guovssovuodjunlivvii.
Ja de vuolgá ja guohtu gaskaija rádjái ja de livoda gaskaidjalivvii.
Dat ii leat goit iežá go buori guohtun áigge nu vissis livat oktanaga, dáid ovdalis muitaluvvon áiggiid, dan sivas go nealgejagiid eai bohccot oaččo biepmu oktanaga, ja dainna sivain šaddet livvut dalle_go guhtege oažžu biepmu.
Ja ii boazu astta dahje eale guhká livodit nealgejagiin, ja vaikko leage guohtun, muhto go lea heajos jeagil, de ii boazu eale guhká livodit.
Muhto go lea buorre jeagil, de livoda nu guhká ahte reainnár oažžu oađđit nu olu ahte vuoiŋŋasta bures — ja go lea geahpas nohkkat, de gullá dakkaviđe go vuosttaš boazu lihkká.
Go álget lihkkat livain, de miesit álget ruovgat, ja dalle ii váibba dakkár olmmoš.
Ja leat dat olu lojitnai bohccot, go lea buorre jeagil ja lea fiertu.
Muhto dakkár olmmoš, gii lea lossat nohkkat, son gale báhcá nohkkat livvasadjái.
Ja go viimmat moriida, de ii dieđe, gosa lea eallu mannan, jos lea bievla.
Muhto go son manná vuostebiggii, dahje go son diehtá, gosa dan báikkis háliida boazu, de son manná ja guldala ja dainna goansttain gávdná ealu.
Ja jos eallu lea mannan visot ovtta guvlui, de gal oažžu fas ealu čoahkkái, go leat guokte olbmo nugo lávejit.
Ja go soai leaba gávdnan ealu, de soai vuolgiba guovtti beale vázzit birra ealu olggumuš bohccuid olggobeale — iige fal luoitit beatnaga rohkkáhit.
Muhto jos lea soames oassi mannan iežá guvlui, de gale son láhppo.
Muhto gal dat soames háve láhppojit dakkár reainnárat, go lea arvi ja garra biegga.
Dalle ii gula iige oainne, dalle lea nu seavdnjat ahte ii oainne ii maidege, iige dalle livvat boazu go jur veaháš, ja lea hui manni.
Muhto go leat buorit reainnárat, gal dat dollet čoahkis ealu ja vuojehit goađi lusa guovssolivvii.
Muhto dat galgá vuojehit seavdnjadin, vai olle goađi lusa go jur álgá guovssu, dalle lea dat livvaáigi.
Ja go čuvggoda vehášge, de álget bohčit áldduid, ja go leat geargan bohčimis, de vulget fas nuppit reainnárat ja guođohit beaivvi ja eahkedis fas buktet goađi lusa, ja de fas bohccot.
Ja dat seamma reainnárat leat nohkkan beaivet, ja sii dal vulget fas reainnidit.
Ja go nu lea dahkkojuvvon de dat gohččojuvvo beallevuorrun.
Muhto go lea muohttaga áigge reainnideame, de lea olu čuovgadeabbu idja reainnidit, ja jos nohkká livvabotta ja biestá mannat ealu, de lea álki guorrat muohtan luottaid.
Jos ii leat garra guoldu, gal dalle joksá.
Muhto go ii gávnna ealu, de lea nu ahkit reainnárii, jos velá lea mánnálaš: son viehká ja čierru ja ii dieđe gosa galgá mannat, ja dakkar ii gale gávnna ealu, son láhppo iešnai dávjá.
Ja go sámit ollejit lullebeallá duoddariid, de álget orodit dakkár báikkiin gos lea bohcco biebmu, vaikko lea headju muorra.
Muhto eai sii oro ovtta_ládje juohke jagi.
Ja go sii ollejit dan rádjái, gos sii lávejit giđđat orrut ja guođđit dálvesujiid ja iežá dálvebiergasiid, biepmuid, gierresiid, de sii bisánit daidda lahka vai besset lonuhit sujiid, dálvvi váldet ja geasi guđđet.
Ja de dan lahkosiin sii orrot ragatáiggi.
Ja ragat álgá Mihkkala áigge, ja váldoragat ii leat eanet go guokte vahku.
Váldoragat áigge eai rikkis sámit vuojet olu eaige háliit vuojehit gárdái, deinnago dalle sarvát leat hilbadat.
Jos eallu čoahkkana ila čoahkkái, de álget sarvát ruohttat ja háskat ja doarrut;, juohke unna sarváš, ja dalle lávejit sorbmet bohccuid jos lea unni gardi ja olu bohccot.
Ja dan áigge sámit lávejit sarváid gáskit ovdalgo rahkkájit.
Dat gaskimuš lea na: Dat sarvát, maid eai háliit guoirat rahkamiin, daid gasket.
Vuohččan njoarostit gitta ja de botnjet vuollái, muhto dat leat dalle nu gievrrat ja hilbadat, dat lea heakkavárra — dat galgá hahppil ja čavgesgieđat.
Ja go leat vuollái ožžon, de nubbi doallá oaivvi ja nubbi manná bađabeallái ja coggala oaivvi guovtti mannjejuolggi gaskii bálluid rádjái ja gieđaiguin doallá birra bađa ja de gáskkista bániiguin bállu vuohččan gaskat.
Muhto galgá váruhit, ahte ii fatnal bállosuotna.
Ja go lea bállu ožžon gaskat, de galgá čarvut suorpmaiguin dassážii_go šaddá nu liđbmat dego jukca.
Ja de čállet gulgii mearkka, ahte dat lea gáskojuvvon.
Muhtumat čallet iežaset nama ja muhtumat čálistit dušše golbma sázu čeabehii mearkan dahje dakkára go iešguhtege anii, muhto eai dat lean bustávatge.
Ragatáigge leat sarvát hui hilbadat.
Muhtun sarvát bohtet olbmo nala — ja meahccečorragiin lea buot bahámus boahtit olbmo nala.
Jos ii beasa muora dahje geađggi duohkái, de lea heakkavárra: dat galle skuollju olbmo cuovkkas, jos velá lea geahnohis olmmoš.
Varis bohccuid namat.
Dat lea nammamolsumuš varis bohccuin juohke jagi.
Vuosttaš lea varis čearpmat ovttajahkásaš, ja guovttejahkásačča namma lea varit ja dat maiddá rahká veaháš.
Ja golmmajahkásačča namma lea vuobis, ja njealjejahkásačča namma lea gottodas, ja viđajahkásačča namma lea goasohas ' ja guđajahkásačča namma lea máhkan, ja čiežajahkásačča namma lea nammaláhppu.
Gáskit álget jo njealjejahkásačča geafes olbmot, muhto riggát eai gáskke ovdalgo šaddá olles šaddui, viđajahkásaš ja guđa- ja čiežajahkásaš.
Ja dápmanahki lea buoremus njealje- ja viđajahkásaččas.
Dat šaddet sávrres hearggit, mat dábmojit njealjejahkásažžan, muhto unnibut dat šaddet, jos vuosttaš jagi barggaha dasa ahte váibá.
Muhto dat galgá dápmat, dušše dápmat iige barggahit dakkára mii lea dušše njeallje jagi boaris.
Muhto dat mii lea boarrásit, vihtta ja guhtta jagi, dan gale oažžu barggahit dan mađe go lávejit barggahit.
Muhto gal geafes olbmot fertejit barggahit nu olu go veadjá heargi, ja dat gale šaddet unnibut — muhto sávrribut dat gale leat geafes olbmuid hearggit.
Ja go čakčat gáskojit sarvát ja eai dáma dan jagi ja ellet nuppi jahkái, de šaddá ođđa namma spáillit.
Ja jos eallá guokte dahje golbma jagi, de dat gohččojuvvo golmmajahkásaš spáillit — dahje viđajahkásaš spáillit muhto dat eai leat šatain dápmanagis.
Dás álgá dal johttánáigi šaddat ragatgoahtesajis eret.
Ja dál lea ragat nohkan, ja álddut leat heaitán njamaheamis misiid, ja dál lea buoremus bohčináigi, go álddut leat mielkasat.
Ja jos ii bože juohke beaivve, de sadjanit álddut dahje mielki nohká dan jahkái.
Ja dán áigge lea maid olu bargu sámiin, go galget johtit ja bohčit ja reainnidit bohccuid.
Ja dán áigge lea boazu hui ruvgaleaddji go sarvát leat váiban cakkadeamis bohccuid.
Ragatáigge sarvát cakkadit olles ealuid, nu_ahte eai beasa mannat guhkás ovtta ijas.
Ja dat lávejit ragat loahpas njázut, ja dalle lea gale jo muohttán eatnamii.
Ja deid áiggiid, go sarvát leat golggohuvvan, deid áigge láve álo njáhcu, ja dat njáhcu gohčoduvvo golggu njáhcun.
Ja dalle lávejit biestit ealuid, deinnago dalle leat hui heajos dálkkit, mierkkát ja arvvit.
Ja go olu njázuda, de bievlá soames sajiid ja muhtun báikkiide báhcá muohta — ja go galbmo, de šaddá dat muohta jiekŋan, dahje gohčoduvvo bodneskártan.
Ja dat bissu olles dálvvi dakkárin go dalle lea, go manjemus njáhcu nohká ja galbma ilbmi boahtá.
Muhto jos dalle daid ovdalis namahuvvon njázuid ii billis muohttaga, de gale boahtá buorre dálvi, jos ii šatta gassat muohta.
Muhto gal dat guohtu boazu oba gassada, go lea buhtis bodni, go ii leat jiekŋa botnis.
Ja dat áigi lea, goas sámiin lea ballu, makkár dálvi boahtá.
Čavčča mearkkat leat.
Go ovdal Mihkkaliid lea čoaskkis, de lea guhkes čakča.
Ja jos lea čáhcedávgi, de lea mearka maiddá: guhkes čakča.
Muhto dat lea buorre, go lea guhkes čakča, go lea guhká bievla — ja go de boahtá muohta ja ii dan šatain ligge dahje njázut.
Muhto árra muohta lea čakčat hui váralaš.
Dát goitge lea dálkkiid riidoáigi, láve doarrut galmmas ja liekkas, ja dat vuoitá nubbi nuppe vuoro, ja dainna_lágiin boahtá njáhcu maiddá.
Ja dalle láve šaddat heajos guohtun, bodnejiekŋa, mii lea hui bahá.
Go lea bodnevihki, de lea headju, vaikko livččui seagginai muohta.
Muhto go livččui buorre jeagil, de gale oažžu boazu biepmu, vaikko leage velá bodnevihki dahje jiekŋa.
Ja boazu gal dovdá jo čakčat, gosa boahtá guohtun.
Son viggá čakčat dohko, goappil diehtá buori botni, ja jos olbmot bistet bohccuid čakčat, gal dat mannet dohko gos lea ealát — ja dat ellet.
Ja dat, maid reainnidit, dat nelgot ja váibet ja álget jo čakčat váibat.
Ja jos eai oaččo sealvvi, gos lea buhtis bodni, sámit, de nealgudit dan ealu maid leat reainnideame.
Ja dat siiddat mat ipmirdit gos lea guohtun, dat ealihit ealuset, muhto dat siiddat mat eai oaččo sealvvi gos lea guohtun, de dat váibbahallet ja jámáhallet.
Ragatbáikkit eai soaba juohke jagi jur seammá sajis.
Muhtumin sii šadde johtit noađđeráidduin lullelii dan báikki, gos leat sin gierresat.
Ja go dál leat meaddil mannan golggu njázut ja lea muohta boahtán ja lea čoaskkidan, de vulget gierresiid viežžat.
Muhtumin geavvá nunai, ahte eai astta vuolgit viežžat gierresiid go eallu bieđgana, ja dalle šaddá maiddá váralaš, go čoaskkida ja geassebiktasat leat beare.
Dalle šaddet galbmot, go galget mehciin orrut, ijaid reainnidit, deinnago lea bieđganeaddji boazu.
Dalle šaddet boazoreainnárat mannat bohccuid doarridit, ja de boahtá dálvi ja čoaskkis.
Ja go dál viimmat leat astan vuolgit viežžat gierresiid, de sii váldet herggiid lávžžiide ja vulget láidet dan árvvu go doivot dárbbašit.
Ja go leat guhkkin gierresat, de lea lossat láidet ja guoddit nisttiid, muhto dasa maiddá lea sápmi oahppan.
Ja go lea nu guhkkin ahte ii olle ovtta beaivvis, de fertejit bisánit veaháš, guođohit lávžegeažis herggiid ja iežanai boradit.
Ja go leat boradan, de váldet fas herggiid ja goallostallet ja vulget mátkái ja mannet olles ija.
Ja go leat ollen gierresiid rádjái, de dalle lea jo iđit, ja de sii čanadit fas herggiid gitta ja dál borralit hoahpus ja álget bordit gálvvuid čoahkkái gierresiid sisa.
Ja go leat ollen gárramis, de sii váldet herggiid gitta ja bidjet gierresiid herggiid čeabehii ja vulget ruoktot guvlui ja mannet dassážii_go gávdnet buori heargebiepmu.
Ja de luitet herggiid geassáin eret ja de čanadit fas gitta, ja de fertejit veaháš nohkkat go leat váiban, go leat gohcán guokte jándora.
Ja dat lávži ii leat guhkit go guovtti ja golmma sala guhko.
Ja jos ii leat buorre jeagil, de šaddá heargi nealgut, ja jos leat velá olu muorat, de darvána lávži daidda muoraide, ja dainna_lágiin šaddá maiddá heargi nealgut — muhto dat fertejit nealgut álo go leat reaissus.
Hearggi ii sáhte luoitit luovos, go eai leat olu.
Dat vulget gárgidit ruoktot siidii, ja lea bahá, návdditnai gávdnet hearggi ja rohkkáhit ja dolvot vaikko_man guhkás ja muhtumiid goddet.
Ja dainna baluin eai duostta luoitit luovos.
Muhto go lea buorre jahki, de lea olu álkit, visot barggut ja reaissut.
Ja go sii leat ollen ruoktot siidii gierresiiguin, de siiddas dál álget visot olbmot lonuhit geassebiktasiid eret ja bidjet dálvebiktasiid nala.
Ja geassebiergasat leat dál guođđit: visot dál heaŋggastuvvojit bajás soahkái, dahje dahkko dakkár suonjir hui allat ja heaŋggastuvvojit dasa dálvebotta dasságo fas johtet giđđat dan rádjái.
Ja go leat lonuhan visot biktasiid ja ožžon ortnegii, de šaddá johttánáigi.
Ja muohta lea ein unnán, juohke geađgi ja bovdna lea rabas.
Muhto johttát fertejit goitge, go lea nohkan bohcco biebmu.
Ja de dál johttájit gieresráidduiguin.
Ja gierresiin lea virgi iešguđesge.
Vuosttaš lea vuodjingieres ja nubbi lea mánná- ja vielppesgieres, goalmmát lea lihttegieres, njealját lea gávnniidgieres, viđát lea goahtegieres.
Ja dan ráiddu lea eamit láidesteame ja dat gohččojuvvo goahteráidun.
Ja nubbi ráidu lea dat, mas leat guolit ja jáfut ja girku fiinna biktasat ja fiidnámus biepmut: gáfet ja vuojat ja goikebierggut — ja lohkkegierresat ja lohkkegiissát.
Ja jos giđaniesti lea mielde, de das lea okta ráidu ja lossat.
Ja go dál vulge johtit, de leai nu bovdnái, ahte gierresat ravggadit bovnnas bovdnii ja geađggis geađgái.
Ja árggimus hearggit ruhttet buohtalaga ja mannet muoraid duohkái ja darvánaddet geđggiid ja bovnnaid duohkái.
Ja mánát čirrot, go gierresat boŋket nu garrasit, ahte ii máná oaivi gierdda, muhto dat ferte goit gierdat.
Muhto gal muhtun mánáid fertejit bidjat hearggi nala ja guottehit dego geasset.
Muhto ii leat šat nu bahá, go šaddá eanet muohta, gal dalle mánát girdet gierresa buorebut: eai šat leat bovnnat ja geađggit nu rabas.
Muhto soagit ja beazit gale leat seammá bahát, vaikko muohta gassuge.
Dat lea jur dat bahámus johtolat, go lea vuohččan váldán gierresiid.
Muhto gal mánát bivvet olu buorebut, go álget gierresiiguin johtit.
Muhto goit gullo guhkás mánáid čierrun ja beatnagiid ciellan.
Ja dál lea siida ollen luoitalansadjái, ja de álget gođiid dahkat.
Muhtumat álget dahkat goađi ja muhtumat čuhppet muoraid, nieiddat dahje nissonat fas čuhppet duorggaid.
Muhto jos lea nissonis unnamánná ja jos lea čirrolas, de son ii astta bargat ii maidege, son ferte njamahit máná ja vuohttut.
Ja jos mánná nohkká dahje heaitá čierrumis, de vuolgá dat nisunai čuohppat duorggaid.
Ja go goahti lea válmmas, de bidjat duorggaid vuohččan loidui ja de gávnniid ja lihtiid boaššogeahčái, ja de dahkat dola, ja de lea hávski go lea dolla goađis.
Ja jos ii leat čáhcebáiki, de ferte suddaduvvot muohta, ja de álget ohcat lávkkaid siste biepmu ja álget borrat, ja de lea hávski.
Ja dánáigásaš olbmot atnet gáfiid, ja gáffevuoššamuš lea dál dakkaviđe go čáhci lieggana dahje suddá muohta.
Ja go lea buorre guohtun, dalle ii dárbbaš bohccuid reainnidit, jos eai leat návddit lahka.
De lea hávski sámiid mielas, go lea buorre guohtun ja leat beassan sirdit varas báikái.
Dat orohat lea, gosa dál leat bisánan, lullegeažis duoddariid dein soahkevuvddiin, mat leat badjelaččas beahceráji.
Ja dein sii orrot dasságo veaháš gassu muohta, ja go das šaddá johttánáigi, de lea jo juovllaid áigi ja dalle lea jo seavdnjat ja čoaskkis.
Gal dalle lea váivi johtit, go beaivi nohká.
Go gerget johttát goahtesajis ja de šaddet sevnnjodettiin johtit ja hearggit ballet ja ruhttet muhtumin buohtalaga ja darvánaddet muoraid duohkái — ja dalle lea gálggadeamoš.
Ja dalle lávejit dainna biestit buvvánit jámas, go lea darvánan gieres muora duohkái ja nubbi geahči ráiddus gaiku ja jos eai háhppet viehkat ja čuohpastit lávžži gaskat.
Dan dat ferte dahkat, jos háhppeha, vai oažžu heakka heargái.
Ja dan áigge láve soavli jávrriin ja eanuin, ja daidda lea hui bahá darvánit ráidu.
Go lea čoaskkis, de darvána gieres soavlái, go lea jikŋon, ja de ii nagat heargi geassit.
Ja go lea visot ráidu jikŋon, de dalle lea vuorrádus — de ferte gállit soavlečázi čippi rádjái, vaikko lea 30 ja 40 gráda čoaskkisnai.
Ja das gale leat máŋggas ožžon vigi, go šaddet galbmot juolggit.
Daid lea dát čálli ieš bargan visot, mat leat ovdalis muitaluvvon — daid maid " leat dan áiggi olbmot dahkan ja bargan.
Sámiid stuorimus basit leat juovllat.
Ja dat beaivi, mii lea ovdalis juovlabasiid, dat lea ruohttabeaivi, ja dan beaivvi eahket gohččojuvvo ruohttaeahkedin, ja dat lea váralaččamus eahket.
Jos dalle mánát illudit ila fasttit, de dalle ihttohallet, ja jos dalle atná ila stuora ipmilmeahttunvuođa, de dat ihttohallet, vaikko leat stuora boares olbmotnai, go leat ila suruheamit ja ila unnán dihtet Ipmila sániid.
Muhto dat, geat dihtet ja muitet bajil lohkat Ipmila sániid, de daidda ii bastte Beargalat dahje Riehtis.
Ihttohallamii leat duođaštusat, ahte dat lea duohta.
Dasa lea duođaštusat okta várri, mii lea ožžon nama ihttohallamis Ja dan vári namma lea Durkkihanvárri ja dat lea lahka Guovdageainnu.
Ja dan seamma vári nama oažžumis lea stuora dahpahus šaddan ihttohallama sivas.
Okte ledje mánát illudan juovlabasiid gierresiiguin ja bielluiguin ja beatnagiiguin — ja de ledje ovtta máná njuovvan ja de ledje mannan goahtái málistit.
Ja de leai boahtán stállu loddehápmin suovvamuora nala, ja de ledje mánát álgán girjjiid lohkat ja muhtumiid ledje čiehkan duorggaid vuollái ja ovtta giisái sisa.
Ja de leai stállu borran dan máná oaivvi, mii leai báđis, ja de leai okta mánná duorggaid vuolin dadjan: " Vielja guomooaivi smiergá.
" Ja de leai stállu váldán ja borran dannai máná.
Ja de leai mannan stállu ja bosson dan giisái čoavddaráiggis gunaid sisa, ja de leai dat mánná jápmán.
Muhto denne leai nubbi goahti maid ja denne leai okta boares geret, ja sus leai unna nieiddas.
Ja dat čanai dan nieiddas báddái ja dat logai girjji.
Muhto biiggás son leai nevvon.
Ja de leai dat biigá váldán guokte dákteseahka ja de leai bidjan luhka oaivái ja de leai vuoddján dállui, vai gohččojit isit ja eamit ruoktot.
Ja de leai stállu bidjan su beatnaga dasa mannjái, muhto biigá leai dávttiid hoigadan.
Ja go stállu jovssai, de son válddii dávtti eret ja logai: " Jogo don leat das ein?
" Ja de son válddii dávtti eret beatnagis, ja de ein hohccala biiggá mannjái.
Biigá manai girkogillái, dohko stállu ii duostta — de son jorggihii ruoktot.
Ja go biigá leai boahtán dállui, de leai heargi luoddanan.
Ja de leai isit njuovvan, ja de ledje málistan, ja go ledje roggan mállása, de ledje leamaš geađggit báđis.
De ledje vuoddján isit ja eamit ruoktot.
Ja go bođiiga lahka goađi, de leai stállu čuohppan isidis guola eret ja dadjan: " Manne leat dahkan dakkár bahás mánáid.
" Ja de leai čuohppan eamidis čiččiid eret ja leai dadjan: " Manin leat njamahan dakkár mánáid.
' ' Ja de goahti šattai geađgin, ja eamit ja isit šattaiga geađgin, ja visot eallu šattai geađgin.
Sámiin lea olu skihkka dan ruohttabeaivve: sii válmmastit visot maid sii dárbbašit basiid siste atnit.
Sii njuvvet bohccuid ja gorrot visot maid dárbbašit dalle bassin, ja čuhppet hui olu muoraid.
Ja go leat ožžon dan mađe, ahte bistet basiid badjel, de čorgejit birra smáhkkomuora visot rissiid, ja muorrafiinnuid bidjet hui fiidnát: eai galgga skihčit eai gosage, vai ii stálu ráidu darván.
Ja dat galgá ceggejuvvot okta rissi smáhkkomuora duohkái, masa stállu čatná ráiddus dan_botta_go manna goađis čázi juhkame.
Ja jos ii gávnna čázi, de son njamista soapmásis vuoigŋamiid eret.
Ja dan_dihte maid sámit lávejit válmmastit čázi jur dievva gievnni, vai ii leat stálus vuoibmi dahkat maidege.
Ja go lea bassebeaivi šaddan de eai sii bargga iežá barggu go bohccuid reainnidit ja goađis boldet dola ja borret ja juhket maid dárbbašit — ja mánáid atnet vara ahte eai beasa illudit.
Ja daid seamma juovllaid áigge sii atnet čábbámus eallima, eaige bargga eai maidege, jos ii šatta soames bargu, maid fertejit bargat.
Jos návdi boahtá ja goddala bohccuid, de gale fertejit njuovvat deid, ja dainna ii ihttohala, go lea fertemuš dahkat dan — dahje vaikko_man fertema sivas dagalii, de ii leat goit dat su sivva, go šaddá dahkat, vaikko ii háliidivččoge dahkat.
Gal sámit fertejit johtitnai olles siiddain juovlabasiid siste, go lea nu heajos ealáhat bohccuin, ahte eai sáhte birget muđui go johtet — ja dat ii šatta maid sin sivvan, go lea fertemuš johtit.
Dat leat goit dátnai áššit dego láhka, ahte ii galgga siva haga ráŋggáštuvvot giige.
Sápmi ja boazu.
Dál álget johttát fas ja johtet daidda báikkiide gos galget dálvet orrut, muhtumat lagabuidda ja muhtumat guhkibuidda.
Ja dat mat johtet guhkás luksa, daidda lea váivvit.
Ja jos johtet sárggáide sisa, de šaddet oastit ja máksit stuora ruđaid — ja jos eai mávsse, nugo hearrát gildet sárggáin máksimis, de gal bahá geavvá sámiide.
Muhto das lea sin lohpi atnit suinniid rabas olles dálvvi juohke jagis, ja go daid borret bohccot, deid šaddá máksit.
Ja jos ii mávsse visot, de sii bohtet logenáriid goađi lusa ja cábmet gođiid ja cábmet bohccuid, ja dievdoveahka ballet ja mannet meahccái, go sii uhkidit cábmit ja vaikko_maid dahkat.
Ja dainna sivain lea buoremus máksit maid sii sihtet.
Ja go sii mákset ja sohpet, de lea gal álki, go boazu guohtu hui bures, gos lea buorre jeagil — de dalle ii dárbbaš olu čuoigat, ja eallu buoidu.
Ja go johttájit, de lea nu hávski johtit dain siiddain, guđet leat leamaš sárggáin jeagelrájis.
Sápmelaš lea goit seammalágaš, luondu dego bohccos: soai háliideaba golgat lulás ja davás dan mielde go soai lávebage golgat.
Ja soai leaba árggit goappašagat.
Ja soai leaba šaddan árgivuođa dihte ballát juohke guovllus Ja dan_dihte dal sápmi ferte orrut doppe, gos ii oro oktage iežá olmmoš go sápmi, beare alla duoddariid nalde son orolii vaikko álo, jos bivalii ja ealálii su gárji, bohccot.
Ja sápmi dovdá dálkkiid ja son lea juoidá oahppan bohccosnai dovdat dálkkiid, ja sápmi lea bivvil ja deaivil, son deaivá seavdnjadinnai ja mierkán ja guoldun — goit soames oassi sámiin.
Ja mii gullá čuoigamii ja viehkamii, dat lea su luonddu mielde.
Boares áiggi sámit orro dálvet beahcevuvddiin, ja orro ráfis okta guđege váris.
Ja go nohka oppas nu, ahte visot saddá čiegarin, de sii johttájit fas nuppi várrái dahje nuppi báikái gos ii leat velá guhton.
Dat lea: gos boazu guohtu, de das galbmo muohta nu garasin, ahte ii šat nuppi geardde naga guohtut.
Ja go lea buorre guohtun, de leai hávski, ja ii lean olu bargu bohcco čuoigamis, jos eai lean návddit dahe ruopmasat.
Heajos jagiid bohccot gárgide vulos, ja sámit čuvvo vulos Vuollemeara duohkái ja orro doppenai soames oassi, dasságo dálolaš bođii ja balddii bajás duoddariid guvlui — ja vuojehedje sámiid dasságo dusto duoddarat.
Ja sámit manne badjel duoddariid ja guhkkodahkii ' duoddariid mielde.
Ja leat iežánai olbmot álgán bargat bohccuiguin.
Muhto eai sii háliidan čuvodit bohccuid, go leai nu váivi mannat dego boazu.
Ja dan sivas álge orrut ovttat sajis ja dahke dáluid ja bivde fal gottiid ja guliid.
Dálve- ja giđđabarggut.
Muitalus goahtebargguid birra.
Go sámit leat ollen dálveorohagaide, de sii álget bargat iešguhtege su bargosoarttas.
Dievddut gehččet bohccuid ja visot mii gullá dasa.
Ja jos astet, de divvot gierresiid mat leat cuovkanan jođidettiin, jos máhttet, muhto jos lea dakkár ahte ii mahte, de ferte bálkáhit soames geafes sámi, mas ii leat bargu iige biebmu.
Ja das šaddaba áhpun nubbi nubbái, ja nu birgeba.
Ja jos čeahpes dievddut astet, ja leat viššalis soarttat, de dat dahket ođđasis gierresiid ja sabehiid ja visot maid sápmi dárbbaša.
Vuodjin- ja lohkkegierresat leat hui divrasat ja lohkkegiissát — gii daid máhtálii ja asttalii dahkat — dat mákset olu ruđa, ja visot sámi geasse- ja dálvebiergasat mákset olu ruđa.
Muhtumat máhttet gale visot, muhto muhtumat eai máhte eai maidege duddjot dievdduin.
Ja dat lea stuora vahát, go lea dakkar dievdu mii ii máhte duddjot.
Muhto dat lea velá bahát go nisu lea čuorbi.
mii galgá biktasiid goarrut visot, mii gullá sámi nissoniid bargui.
Ja biebmoráhkadeapmi gullá maiddá sámi nissona bargui.
Go dálveorohahkii leat ollen, de lea goit veaháš dilli, go sii orrot guhkit ovtta sajis.
Ja de dat nissonat álget sin bargguideaset bargat, go besset nuollat gierresiid ja besset oažžut gálvvuid rabas, deinnago jođidettiin eai oaččo gálvvuid rabas.
Dat lea stuora bargu jođidettiin nuollat gálvvuid eanet go jur sujiid ja biepmuid.
Ja de sii álget dikšut deid biktasiid mat leat jođidettiin njuoskan ja mieskan ja gaikodan.
Ja go leat daid ožžon válmmasin, de álget goarrut ođđa sujiid, gápmagiid ja visot deid mat dahkkojit gápmasiin, dalle_go lea bivvalis dálki.
Ii dalle biva duddjot, go lea nu garra buolaš ahte bihcu loavdda siskkobeale, vaikko buollá dolla goađi siste álo nu stuoris ahte reahpenis oidno olggos.
Dalle lea stuora bargu muoraid háhkat ja dola boaldit ja dikšut mánáid, vai eai beasa galbmot dahje šuvččagit.
Ja go lea dakkár buolaš, mii lea 40 gráda dearmomehtar, de lea dalle goađi siste nu rusta ahte ii oainne nuppi beallái dola ii maidege.
Ja go dakkárin galgá gáhkket, de dáigi galbmo dan botta go nuppi lea dahkame ja goikadeame, ja de ferte atnit jur dollagáttis dáiggi.
Ja dat goikaduvvo ruovdebáistte siste, ja muhtun olbmot goikadit hilaid nalde dasságo stirdu, ja de ceggejuvvo čoskka vuostá ceaggut báitot dollii.
Ja dat goiká hui bures ja fargga, ja daid dahká vaikko_man olu.
Ja nubbi goansta lea, go ceggejuvvo duolba geađggi nala njuoska gáhkku ja das jorggáhallá dasságo goiká.
Boares áiggis leat goikadan rissiid nalde ja dola vuolde, dalle_go lea headju muorra ja hoahppu duoddariid nalde.
Ja gáfiid boldet báistte siste.
Ja millengoansta lea máŋggalágáš: jorba geđggiin ruvvejit duolba geađggi nalde.
Ja nubbi goansta lea: dat dahkko murrii ráigi ja de muorranávli, mainna ruvvejit gáfiid dasságo cuovkanit.
Goalmmát goansta: gáfet biddjojit náhkkeseahka sisa, ja de cábmit muorain čoskka nalde dasságo cuovkanit smávisin.
Boares áiggi sámit atne gáffen duvlliid ja gortniid ja soahkemáihlli.
Ja gáhku leat dahkan lahpuin ja jeahkáliin ja guolbmasiin, dušše veháš jáfuid seahká, dalle_go leai unnán jáffu dáppe davvieatnamis.
Dat guolmmas dahkko dainna_lágiin, ahte vuohččan váldo beazis bárku eret, ja de njuvvo dego náhkki eret, ja de goikaduvvo jur goikkisin ja de cábmojuvvo jur jáffun.
Dat lea dahkkon soahkái ráigi.
ja de fas soagis ávjodiŋga mainna čuggojuvvo dasságo šaddet smávisin dego jáffu.
Ja iežá biebmoábu ráhkadedje rásiin.
Fádnuid vušše máŋggain čáziin ja de bidje bohccočoavjji sisa, ja de seaguhe milkkiin, ja de dan seaguhedje varramáliin, ja de dat leai hui buorre dálvet.
Ja boskkaid čohkkeje olu ja sálteje ja borre deidnai.
Ja juomut leat velá dálnai hui olu anus.
Boazonjuovvama birra.
Boazonjuovvamuš gullá dievdoolbmuide.
Go bohcco sápmi váldá ealus, de son láide boaššobeallái goađi ja de čatná murrii.
Ja de manná goađis heidneme niibbi, vai lea hui bastil ja ráinnas, vai goddá hoahpus bohcco.
Jos lea niibi duolvvas, de ii gotte bohcco fargga, de šaddá boazu biidnahuvvat guhká ovdalgo jápmá.
Ja lea dat muhtun niibinai heajut goddit; jos lea garra stálli, dat lea buorre goddit, muhto dipma stálli lea hui headju.
Ja go sápmi lea mannan válmmasteame visot, de son boahtá olggos ja váldá guoimmi, jos lea olmmoš.
Ja de botnjaba vuollái, ja de čuggeba milgii bohcco ja de luoitiba luovos báddegeažis.
Ja go lea buorre niibi, de dat ii beasa čuožžutge, muhto jos lea gaskageardán, de dat čuoččaha, muhto de gahččá fas dakkaviđe.
Ja jos lea heajos duolva niibi, de eallá guhká, ja jos beassá luovos, de manná velá guhkás ovdalgo virrá.
Ja go boazu lea njuvvon, de varra váldo bohcco iežas čoavjái.
Čoavji basso ráinnasin čáziin dahje seaŋášmuohttagiin.
Ja de váldo veaháš sierra lihttái varra, mas márfi dahkko, jos lea boazu nu buoidi ahte leat márfebuoiddit.
Ja čoliid rádjet goađis nisoolbmot.
Ja vuosttaš mális lea čielgi ja vuoivvas ja márffit.
Jos lea stuora veahka, de eanet dárbbaša, muhto jos lea unnán veahka, de ii dárbbaš nu olu.
( Vuosttaš biebmu lea — go lea boazu njuvvon ja go báhti dulde — bidjat vuoigŋamiid duoldat.
Ja go veháš duldet, de váldet eret ja de seaguhit guolmmasjáfuiguin ja vuojain mii lea báđi nalde, ja de borret.
Ja dat lea hui buorre ja dat lea dálkkas olbmo čoavjái.
Ja dan lea dát čállinai máistán.
) Ja nubbi mális bohccos leat váhkát, ađđamat ja oaivi, ja de dasto iežá bierggut málistuvvojit, mii soaitá.
Ja sámi dáhpi lea, ahte juohke nuppi eahkedis galgá jukca ja nuppi biergu.
Ja málistuvvo beare eahkedis, ja beaivet borrá son guoli ja gáhku ja jos lea vuodja, de vuoja velá, muhto ii leat vuodja go jur soapmásis, ja de gáfe nala juhká.
Čoarbbealit ja njuovčča vuvdojit dálveborranbohccuin muhto dat bohccot mat njuvvojit giđa- ja geasseniestin, dat gohččojit giđaniestin ja gieresboazun, ja dein ii vuvdo ii oktage binná.
Ja dat njuvvojit čakčadálvet, ja bidjet gierresii ja de easka giđđat guottetgoahtesajis álget borrat deid ja goikadit.
Ja dasa leat válljejuvvon buoiddimus bohccot, dainna go giđđat leat visot bohccot guoirasat dain eatnamiin gos lea headju jeagil, ja duoljis leat gurpmát.
Deinna leat dálvet njuovvan giđa bierggu.
Sápmi láve njuovvat bohcco goađi bálddas ja duljiin guođđit biergguid sisa maid áigu málistit, dahje čoliid — dat olbmot mat njuvvet iežaset bohccuid.
Muitalus suolaboazonjuovvamuša birra.
Suola ii duostta váldit bohcco goađi báldii, iige beaivet, go jur dalle_go diehtá ahte eai boađe vierroolbmot.
Ja go son lea ožžon bohcco doaresbeallái gitta, de son njuovvá doppe seavdnjadin, ja de buktá son biergguid goađi lusa.
Muhto duolji son ii buvtte goahtái.
Dan son čiehká dohkonaga muohttaga sisa dahje suddái bidjá, son dan váldde ii goasge eret.
Ja go bierggut leat galbmon ja duollji lea čihkkon, de leat sus dat suolabierggut dego iežas oapmi.
Ja dat gale dahkkojuvvo nunai dávjá, gos leat olu suollagat ovtta siiddas, ja lea olu vierroboazu.
Dat njuvvet juohke eahkedis bohcco juohkehaš dalle, go eai leat nuppiid siiddaid olbmot.
Ja dat lávejit čakčat eanemus masttadit siiddat, ja dalle lea vallji suollagii.
Ja muhtun suollagat suoládit ja njuvvet nu olu, ahte šaddá biergu nu olu ahte eai nagat geasehit, jos eai beasa gávpebáikái gos besset vuovdit biergguid.
Ja dát dáhpi lea miehtá Sámieatnama nuortageažis.
Muhto boazomerken lea velá bahát suolagoansta, go dat dahkkojuvvo nu ahte merkot giđđat nuppiid olbmuid bohccuid 1 ja 2 ja 10 ja 20 ja 50 ja 100 Ja go leat olu suolabártnit ovtta olbmos, de dat merkejit vel eanet ovtta jagi.
Ja go leat nealgegiđat, de dalle muhtumat riggot dainna_lágiin, go olbmot bistet ealuid bieđganit, ja de mannet dakkár biirriide gos merkejit visot nuorra bohccuid.
Ja dainna leat muhtun olbmot riggon ' ja muhtumat gefon.
Ja dakkár olbmot mat nu merkejit, dat eai čohkke bohccuideaset ovdal dálvvi.
Ja eai vel dallege, jos besset atnit veaiddalis.
Ja go viimmat olbmot besset oaidnit, ja de dovdet oamiset, de sii vel dorrot deid nalde.
Ja dat leat leamaš boares áiggiin olu doarrunfáddá, go ii lean velá láhka deid nalde.
Muhto ii dál leat nu álki dakkáriid nalde doarrut.
Jos dál álget doarrut bohcco nalde, de sámepoliisa váldá bišlágii dan bohcco.
Lullisámit gohččojit muhtumat ceavvin.
Ja dat mat ceavvin gohččojit, dat leat ožžon dan nama ceavvi das, go sii leat álgán ceavvedálvvi čoaggit deid bohccuid mat leat bieđganan miehtá vuvddiid, nu go ceavvejagiid ferte boazu bieđganit nelggiiguin miehtá vuvddiid.
Ja go " ceavit ' ' alge veaddit bielloherggiid, de dat bohte váibbatbohccot biellu lusa, ja de sii álge biebmat deid ja reainnidit.
Ja go šattai geassi ja čuoika, de dat álge suovastit, ja de bohccot liikoje go besse suova sisa ráfái.
Ja sii álge reainnidit deid bohccuid, ja dáide muhtumiid dárbbašan biebmun, mat ledje vuoimmi nalde.
Ja soames áldu maiddá leai ihtán, ja deid sii bohče, ja dat leai buorre biebmoáhpu sidjiide.
Ja go dat bohccot borgáde, de sii álge njuovvat dan mađe ahte elle.
Ja sii gehčče dálvái, ja go sámit bohte luksa vuvddiide, de sii oidne ahte ođđa siida lea.
Ja sii ledje dahkan soameslágáš mearkka, čuohpadan bohccuin beljiid.
Ja dan áigásaš sámit ledje oahppameahttumat, got galgá suollagiin dahkat.
Go sii ledje billistan vehášge mearkka, de eai sii ribadan eai vehášge.
Muhto dat mat ledje čielga mearkkain, daid sii válde, muhto ceavit sihte geahččanbálkká, ja sámit mákse.
Ja dainna_lágiin ceavit leat ožžon álggu.
Ja go bođii buorre dálvi, de ceavit eai riggon eai vehášge.
Muhto jos bođii vierroboazu, de dan sii njuvve dego oamiset.
Muhto gefoje sii buriid jagiid, go eai lean velá ožžon eanet, muhto go bohte fas ceavvedálvvit, ja sii ledje eanet oahppannai, de sii álge riekta čoaggit váibbatbohccuid.
Ja sii oste olu stuora bielluid ja unna billožiid, ja čatne bohccuide, vai váibbatbohccot gullet ja bohtet dohko.
Ja čatne ceavit soahkáinai, ja das báttiin šluvggaše, vai bohccot bohtet guhkibuinnai.
Biellut adnojit álo bohccuid čeabehiin.
Ja boazu lea oahppan biello jitnii, ja go son dan gullá, de boahtá guhkkin dohko.
Ja dainna goansttain ceavit leat ožžon ealuid.
Ja de sii álge atnit siiddaid dego sámitnai, ja bohče olu mielkki.
Ja go čakča šattai, de sii ledje ovdalis ealuid.
Go sámiin besse ealut luksa, de ceavit iđihe deid beassan bohccuid, ja dalle álge geahččat man assát dein leat mielggat, ja rehkenaste loahpa rádjái man olu dat leat.
Ja gal dat olleje, vaikko ledje stuoritnai doahkki, loddemoahti, main leat guhkes garra dolggit oaivvis, nu_ahte dárbbaša ákšu, ovdal_go oažžu deid dolggiid gaskat.
Ja dakkár loddebivddu sii atnet velá dálnai.
Muitalus dálolaš bivddu birra.
Dálolaččat leat maiddá oahppan hui buorrin bivdoolmmájin daidda ealibiidda, mat leat sin mielas stuorimus bahádahkkit.
Sii máhttet bivdit deid ealibiid máŋgga_ládje.
Son vulggii ja manai luoddaráigge.
Ja guovža leai mannan luotta gurrii fáktet, nugo suhttan guovžža dáhpi leage.
Ja go olmmoš lea guorrame luoddaráigge, de son, go oinnii olbmo, de rohkkáhii ja gaikkodii dakkaviđe jamas.
Muitalus go ledje guokte olbmo vuolgán " muoddá-ádjáid " ohcat.
Ja dat leigga gievrrat goappašagat.
Ja nubbi leai olu guovžžaid goddán, muhto nubbi ii lean bivdán ovdal guovžžaid.
Son leai árgi ja oahppameahttun.
Ja go soai gávnnaiga biertna, de son leai nu hilbat ahte rohkkáhii dakkaviđe.
Ja dat viegaiga stuora beazi duohkái, ja guovža ruohtai beazi duohkái ja spežžii birra beazi su rápmáiguin dahje ovdajulggiiguin.
Ja dat boares guovžabivdi dollii gitta guovžža rápmáid ja čuorvvui guoimmis boahtit goddit.
Muhto ii son boahtán, son manai ruoktot, ja jándora geažes vulggii geahččat.
Ja son oinnii ahte su rádná lea ein eallime; son doaivu, ahte dat gottáhalai.
Ja go son bođii lagabuidda, dadjá dat guhte lea doallame: " Boađe don dál dollet, ii dás leat várra, guovža lea juo váiban ja su gaccat leat nu čiekŋalasas beazi siste, ahte ii dárbbaš go veaháš deaddit beazi vuostá.
" Ja de nubbi bođii ja álggii doallat, ja nubbi dajai: " Doala dal donnai jándora, jos it doala, de borahalat!
" Ja son ii duostan luoitit, go dat nubbi guđii sugis doallat seammá guhká go leai ieš doallan.
Ja go leai jándor gollan, de son bođii ja gottii.
Ja de jearai: " Leago buorre, go nubbi guoddá akto nuppi heakkavárrii?
" Muitalus go rohkkáhii guovža olbmo.
Dat leai akto, ja son viegai beazi duohkái, ja guovža spežžii birra beazi ja de darváne gaccat beahcái gitta, ja dat olmmoš čuolastii guovžža rápmáid gaskat goappašagaid.
Ja bierdna gaikkihii luovos iežas ja vulggii vázzit guvttiin julggiin.
Ja dat olmmoš viegahii ja čuolastii oaivái, ja guovža gahčai eatnamii ja jámii.
Ja son oaččui ákšuin, ja dat ii leat gullon ahte ákšuin lea iežá goddán " muoddáádjá ".
Fávrrosorddas leai hui rássái ja čáppat olbmuid mielas.
Ja dan_dihte gohčoduvvui " Fávrrumus ordan ".
Ja das leai olu juohkelágáš rássi ja juopmu.
Ja das orro olu guovžžat.
Ja das leai váralaš juopmočoggiide, muhto go beatnagat ledje mielde, de dat balde ein guovžžaid.
Go guovža rohkkáha, de beatnagat álget snealkut guovžža bahtii, ja de son ferte ballát.
Okte leai okta vuolgán bajás juopmonođiin, ja de bođii guovža bálggesráigge ovddal, ja olmmoš ii nagadan viehkalit lossa nođiin.
Son velledii gopmut bálgá nala.
Ja guovža ii oaidnán ahte dat leai ealli olmmoš, son váccii birra ja susttašii juohke saji, ja susttašii bahtaráiggi, ja olmmoš bisttii buoskasa ja guovža suorganii ja ruohtastii eret.
Ja go son manai veaháš mátkki, de bođii nubbi guovža, ja son maiddá susttašii ja váccašii birra.
Ja son rabastii dan olbmo noađi, mii leai garra sistemuottá sisa biddjojuvvon juomut.
Ja go guovža rábastii gaccain, de dat rabihii, ja de bierdna suorganii ja ruohtastii ja manai vuovdái dego geađgi vulos: okta ruoškkas ja spoahkas leai.
Ja go olmmoš gulai ahte dat manai, de son vulggii ja manai ruoktot.
Muhto sus leai ballu velánai go bođii ruoktot, son leai suorganan nu sakka.
Guovžžas leat ovtta olbmo mielat ja ovcci olbmo fámut, ja danin son ii bala olbmuin, muhto guovtti vieljažis son ballá, dainna go guokte vieljaža eaba ráhkis iežaska heakka eanet go vielja heakka.
Muitalus návddi birra.
Návddi luohti álgá ná: Ovcci vuomi njolggiida ovtta veaiggis.
voja voja nana nana.
ovcci vuomi manai ovtta veaiggis.
voja voja nana nana.
Návddi lea Beargalat dahkan — Ipmil bosádii heakka njunneráiggiin — ja dainna návdi háliida beare bahás dahkat dego Beargalat.
Muhto ii lean váldi ' boares Beargalagas dahkat ii maidege válmmasin, muhto válmmas diŋggaid billistit leai sus vuoibmi.
Muhto dat eŋgel, mii leai Ipmila buoremus eŋgel, ja Ipmil suhtai, go álggii dahkat máŋga, maid ii soahpan, ja dalle son dagai návddinai.
Ja dainna lea dálnai vuoibmi noiddiin dahkat olbmuid návdin.
Dološ áiggiin leat diehttit leamaš, máŋggalágáš goansttaid diehtán.
Návdái maiddá lea leamaš dakkár goansta, ahte sii, go gávdne varas návdeluotta, de sii čuohpaste niibbiin dan luotta njealji čihkii jur luoddavuođu, ja de jorgalit luotta golmma geardde dohko gosa návdi lea mannan, ja dadjet ahte " Jesus Kristos sivdnit, juoksat ovdan ahte ovdan čázehiid ja goikkehiid ovdan ahte ovdan!
" Muhto ii galgga mannat rastá luotta ovdal_go lea daid lohkan.
Ja dasa galgá nu olu lohkat go leat návddit.
Návdi lea dakkár ahte lapmu luođa nu_ahte ii deaivva iige buollá bissu sisa.
Muhto dasa lea dákkár goansta: siktestit vuohččan beahceha gežiin, de easka njunnegežiin, ja de gal deaivá.
Ja návdi lea maid dakkár, ahte buktá olbmui nahkáriid, go lea fákteme návddi, go lea beasi nalde dahje ráiskki nalde.
Ja go boazoreainnár lea ealu reainnideame návddi dihte, de maid návdi nohkkada su.
Ja gumppes leat ovtta olbmo fámut ja ovcci olbmo mielat.
Ja dat guhte ruopmasa galgá riekta bivdit, dat galgá diehtit visot namaid sámegillii stálppis dein báikkiin gos návdi golgá, ja vel dat galgá jurddašit 9-lágaš bivdogoanstta dalle_go álgá bivdit návddi, ja dan galgá guođđit manjimussii maid áigu bidjat.
Boares áiggis leat noaiddit noidon suolaolbmuid návdin.
Ja dakkáriid mat eai máhttán olggul lohkat Áhčemiinna dahe Hearrá rohkadusa golmma gillii, de deid sáhtte noaidut, ja deid mat háliidedje olbmuid goddit dárbbu haga ja vigihis olbmuid, de dakkáriid sáhtte noaiddit lonuhit návdin.
Ja go jur leat ožžon válmmasin, de leat gohččon: " Rohkkát dal bohcco, váldde varas bierggu!
" Ja de dat rohkkáha dakkaviđe.
Ja jos oažžu bohccos vara, de šaddá návdin.
Ja dat leat dahkkon olu olbmot návdin, ja dasa leat gávdnon olu mearkkat dan birra, dakkár mearkkat, ahte go leat muhtun návddi náhkkelanjas gávdnon dološ olbmuid dollabiergasat, gaskamat ja nivssahat ja riššagárit ja didnu.
Ja dakkáriid sáhtte noaiddit lonuhit návdin velá álkibut, guđet leat goddán vigihis olbmuid, nugo dolin golge dáppe olu ruoššačuđit ja godde sámiid ja válde sámiid opmodagaid, ruđaid ja bohccuid, ja borre deid nu olu go dárbbaše.
Ja sámit dalle fertejedje čiehkádallat báktehoaluidenai.
Ja dalle sii manne dávjá ulddaid stohpui.
Ja go ulddat dihte ahte sámit leat báhtareame, de ledje sii hui buorit, ja adde ráđi ahte " dahket eatnama vuollái goađi, vai eai ruoššat gávnna, ja mii sáhttit ábuhit din ja beassat boahtit ságaide ", dadje ulddat.
Ja nuppi ráđi sii velá adde: " Dii dál sáhttibehtet ruoššaid bidjat návdin, go dat leat borran din bohccuid dego návddit njuoskkasin.
" Ja ulddat lohpidedje veahkkin.
Ja de Gieddegeašgálgu, go dal gulai dan ášši ', de son dajai bártniide, guđet mannet mehciin ohcame bohccuid biebmun: " Go dál fuomášehpet, ahte ruoššat leat lahka, de galgabehtet boahtit munnje muitalit, ja jos velá livččo bohccot lahka, de vuojehit bohccuid dohko guvlui!
" Ja go dat bártnit ledje fuomášan, ahte ruoššat leat lahka ja bohccot leat maiddá lahka, de sii vulge dakkaviđe Gieddegeašgálgu lusa.
Ja go sii bohte Gieddegeašgálgu lusa, de son manai ulddaid lusa.
Son leai dal oahpis ulddaide ja diđii gos sii orrot, ja goas galgá sin lusa mannat.
Ulddat nohkket beaivet ja ihkku gohcet; dalle lea čuovgat sidjiide.
Ja go Gieddegeašgálgu leai boahtán ulddaid lusa, de ulddat lohpidedje veahkkin dakkaviđe.
Ja de ulddat sihte mannat vuosttabeallái ruoššaid, ja de gohččut: " Ruohtastehket ' dál návdin, gea dole, boazu, váldet dan gitta, das lea njálgga biergu, ehpet de oaččo bohccuid muđui!
" Ja de son dagai nu.
Ja de ruoššat ruohtastedje, ja go ledje bohccot lahka, de rohkkáhedje deid bohccuid ja ožžo bohcco vara, ja de šadde návdin.
Ja de álge borrat olbmuid, ja sii ledje olu.
Ja de Gieddegeašgeret gulai got leai ášši, de manai son fas ulddaid lusa, ja de jearai ulddain ráđi ja muitalii, ahte dat gal lea geavvan nu got galggalii, muhto návdevalvi lea álgán borrat olbmuid: got lea ráđđi?
Ulddat dadje: " Gal dat lea ráđđi dasanai.
" Dál attii ulda ovtta unna láseža ja gohčui njorret návddi luotta nala ja " gohčo mannat ruoktot Ruoššariikii gos lehpet boahtán ".
Ja de son dagai nu got ulddat ledje gohččon, ja go son leai dahkan daid, de návdevalvi ruohtaste ja manne nu_ahte suovva čuoččui.
Ja sii manne ruoktot Ruoššariikii, ja dainna leat Ruoššariikkas nu olu návddit ja nu bahát ahte borret olbmuid.
Ja dan rájes álge olbmot dahkat gođiid eatnama vuollái, dat olbmot guđiid ulddat nevvo.
Ja ulddat gohččo dahkat dakkár rokkiid, mainna bivdet olu gottiid ja biertnaid ja návddiid ja visot meahcielliid.
Ja sii dahke daid, ja dat ledje buorit goansttat.
Ja ulddat manne dávjá sin luhtte guossin, ja ledje buorit daidda guđet eai garrudan.
Muhto juoigamii ulddat liikojedje, ja ulddat iežanai juiget dávjá, ja sámit leat oahppan ulddain juoigama.
Ja dat, guhte dálnai beassá ustibin ulddaide, gal ulddat leat seammá buorit dálnai.
Muhto eai dáláš olbmot máhte eambbo dahkat ulddaid ustibin, dainna go leat álgán nu garrudit.
Ja de leat ulddat suhttan dánáigásaš olbmuide.
Dán áigge ii gávdno eambbo go jur soamis, guhte lea ustit ulddaiguin.
Ja dat rokkit gávdnojit velá dálnai vihtanin, ahte dat lea duohta.
Ja dan rájes ohppe sámit olu noaidegoansttaide, ja sii bidje dalle ein bahás suollagiid návdin.
Ja dan_dihte eai lean dolin olu suollagat sámit, muhto go nohke noaiddit, de álge suollagat šaddat.
Goavka-Vulle ja návddi birra, 70 jagi áigi manjás.
Davánjunis lea allat nuorttabeale.
Ja go ledje golbma — sonnai — čuoiggaheame návddiid, de sii čuoiggahe Davánjunnása nala.
Ja de ledje návddit gorjon, dat lávii sin goarjunbáiki, ja lea ein dálnai.
Ja de sii áice návddiid, ja návddit ruohtastedje nuorttas dan aládasas vulos, ja manne návddit fiera ja čierastemiin vulos.
Ja Goavka-Vulle čierastii manjis, ja de dohppii návddi seaibái ja čierastii vulos, ja návdi gessui seaibbis.
Ja go bođii vári vuollái, de son gottii dego beatnaga.
Ja dat su rátnát eai duostan dakko, sii doivo, ahte dat sorbmahuvai, ja sii garve birra dan skálveluohká.
Ja go soai leigga boahtán, de leai Goavka juo njuovvan náhki eret.
Ja dakko ii leat nubbi olmmoš mannan dálvet, nu go livččo olbmot gullan.
Ja son leaige dego oarri, nu háhppil ja falli.
Čállojuvvon jagi 1908.
O. N. Svonni.
Svonni leai čuoigame meahcis, ja sus leai sáitesoabbi mielde.
Ja de son oaidná, go návddit bohtet rastá jávrri, ja de son bisánii vuordit dasságo návddit mannet gáddái.
Ja go návddit manne gáddái, de vulggii son mannjái.
Ja go son bođii oidnosii, de vulggii stuorimus ovddal ja manai stuora guosa vuollái, ja son galggai čugget sáitesoppiin; muhto ii vuordán, návdi ruohtastii fas.
Ja son suhtai.
Ja go dat stuorimus ruohtai čađa nuppiid, de son manai maid manjis, ja nuppit manne okta gosage.
Ja go son jovssai, de son čuggii dan stuoraha sáitesoppiin, ja nubbi leai jur buohta dan stuoraha bađa.
Ja dat nubbi rohkkáhii ja gáskkistii bulvii Svonni, ja gáskkii nu garrasit ahte manne bánit čađa juolggi.
Ja de son čuggii čađa čalbmái, nu_ahte niibi manai visot čalmmi sisa, ja de dat luittii ja ruohtastii eret ja manai ja skiivvustišgoahtá.
Ja nubbi návdi lea ein soabbegeažis, son ii duostan luoitit, son balai ahte dat boahtiba goappašat nala, ja de gale goddiba.
Muhto son dettii sáitesoppiin miestaga vuostá, ja dat gišvvarda ja čiekčá das heakkariiddus.
Ja dalle lea juohke ealli bahá borrat dahje gáskit, ja návdi erenoamážit, guhte lea vašáneamos ealli mii lea dáppe.
Iige son luoitán, ovdal_go oinnii ahte návdi vuoimmehuvai, de son luittii.
Ja de son čohkkedii dasa báldii, ja de su juolgi gálnnai nu_ahte ii sojadan ii vehášge, iige dat gierdange, dat šaddá nu bávččasnai.
Ja de son jurddašii, ahte de dál son jápmá dasanaga.
Muhto de bohte guokte láddelačča, mat ledje čuoiggaheame seammá deid návddiid, muhto ledje báhčán nu guhkás manjás.
Ja eai sii diehtán nuppit nuppiin maidege, muhto sii gávnnade das.
Ja go sii gulle, ahte dat leai biestán ovtta bealleheakkas, de soai áigguiga vuolgit dan doarridit, muhto Svonni ii luoitán.
Son dajai: " Jos mon okto bážán, de mon jámán dásanaga.
" De soai lohpideigga ábuhit, maid sáhttiba.
Ja son gohčui njuovvat návddi.
Ja go soai njuovaiga náhki eret, de gohčui rahpat čoavjji návddis.
Ja soai dagaiga dan.
Ja de gohčui váldit sáhpi ja leksosiid.
Ja de son njoarai sáhpi vuohččan háviide, ja de giesai leksosiid birra juolggi deid háviid nala, ja dat válde várkka dakkaviđe eret.
Ja go son leai veaháš áiggi, de nogai gihpu, ja son geahččalii veaháš sojaldahttit, ja ii gierdan vuohččan eanet go ovtta millimehtara árvvu.
Ja de son geahččalii ein veaháš, dassá_go oaččui njuolgat juolggi.
Ja go oaččui njuolgat juolggi, de son geahččalii dakkaviđe mannat sabehiid nala.
Ja de son geahččalii jođihit juolggi, ja de sodjagođii ja gierdagođii.
Ja de son dajai rátnáidasas: " Gal doai oažžubeahtti mannat návddi mannjái, mon oainnán ahte mon beasan ruoktot.
" Ja Svonni manai ruoktot.
Ja go son čohkkedii bearpmeha nala, ja de álge gáfe vuoššat, ja ovdal_go leai gáffe válmmas, de leai sus juolgi dego muorra, ii sodjalan ii vehášge.
Ja das ferteje olbmot veahkehit loidui vealládansadjái.
Ja das son vealládii golbma vahku, ovdal_go beasai olggos goađis.
Ja dat hávit dovdojit velá jápmima rádjái.
Ja son eallá ein ja lea sámipoliisa.
Okta sápmelaš leai čuoiggaheame návddi, ja go son jovssai, de son gale časkit galggai, muhto návdi snelkii sabehii ja ravgii olbmo eret sabeha nalde ja gáskkestii sabeha cuovkkas.
Ja de snelkii olbmo gihtii ja gáskkii nu_ahte nogai vuoibmi gieđas.
Ja son šattai vuollái návddi ja ii ožžon niibbige.
Ja návdi oaččui vel nuppinai gieđa ja gáskkii dannai.
Ja de son viimmat oaččui niibbi, ja de divui niibenjuni návddi gilgga vuostá ja de rattiinis deaddilii, ja de niibi basttii návddi sisa.
Ja de návdi luittii ja jámii son gale.
Muhto sus ii lean vuoibmi gieđain, ii maidege.
Ii sus lean vuoibmi gieđain dan meari ahte leai nagadit čugget návddi, son fertii rattiin deaddilit niibbi.
Ja de son beasai goit bealleheakkas ruoktot, muhto skibai olles dálvvi, ja goase jápmá.
Lihkolaš reaisu.
Okta sápmi vulggii čuoiggahit návddi ( 1898 ), namalassii Ruvdos-Lásse, son eallá ein.
Son vulggii návdevalvvi čuoiggahit, ja jovssai guhtta návddi ja gottii beare cábmimiinna.
Ja dat gale leai dávjá goddán čuoiggahemiin.
Ja leai gale sonnai biestán nala návddi, ja lea dohppen návdi gihtii, muhto son leai coggalan gieđa návddi njálbmái gitta njillui, ja de čárvon njielu ja nuppiin gieđain čuggen návdái — ja gottii dego beatnaga.
Beatnaga máinnas.
Beana lea leamaš maiddá meahciealli.
Ja son álggii atnit váivin ohcat biepmu mehciin, go dat leai muhtumin hui nealgi, go ii gávdnon biebmu, go ii lean návdi bohccuiguin ovttain báikkiin.
Go návdi ja bohccot leat ovttain báikkiin, de lea gale biebmu visot meahcielliide, ja dalle leat čoahkis visot meahcieallit, geatkkit, riebanat, garjját, goaskimat ja beatnagat.
Ja dalle gal leai biebmu.
Muhto dallenai leai hoahppu ja ballu, ja boahtá návdi dahje geatki, mat leaba gievrrabut, soai rihpaba.
Ja jos ii ballá geahnoheabbu eret, de son gottáhallá.
Návdi goddá dávjá geahnohet elliid, riebaniid, njálaid, njoammiliid ja beatnagiid.
Ja beana jurddašišgođii: " Mon vuolggán sápmelažžii bálván.
" Son muittii, go son leai okte mannan sápmelačča siiddas.
Vuohččan sápmelaš leai ealu čohkkeme, ja beana geahčai ja guldalii go sápmelaš leai ealu čohkken.
Ja go sápmelaš leai vuorrádusas, go ii oaččo ealus čoahkkái, de son rágui, ja riehčut šattai, ja biškkui, ja de máhtii ciellat dego beana.
Ja go beana dan gulai, de son álggii ciellat ja vulggii ruohttat dohko sámi guvlui, ja de bohccot balláje ja ruhtte čoahkkái.
Ja de sápmi liikui beatnagii ja siđai álgit alccesis reaŋgan.
Ja son dalle siđai boahtit guossái, ja son attii sutnje liema čuohkat ja beana liikui čuhkosii.
Ja son oinnii, ahte loaiddus ledje olu dávttit ja biergobinnát ja háliidii deid oažžut borrat, muhto ii son duostan.
Son balai veaháš, jos dat goddá su.
Son vulggii ein meahccái ja mátkkoštii doppe ja ozai biepmu doppe ja gávnnai návddi luotta, ja guorai dasságo gávnnai, go leai návdi goddán njoammila.
Ja ozai son das, muhto ii gávdnan eambbo go ovdajuolggi, ja dan son gáskkii, ja go leai geargan, de vulggii fas guorrat.
Ja de son gávnnai bohccoráppi, ja das ledje olu iežá elliid luottat, ja leai dasnai okta juolgi ja dávttit, ja de son válddii ja borai ja guttii mielddis ja manai dakko gokko ledje olu iežá luottat.
Ja son gávnnai doppe, go leai rieban goddojuvvon ja borron nu_ahte ii lean iežá go seaibi.
Ja son gal liikui, go návdi dan gottii eret, mii láve álo borrame juohke sajis gos lea biebmu.
Ja go son ein guoradii, de son gávnnai, go leai goddán su guoimmi ja borran, dušše leai oaivi ja seaibi, muhto son dovddai vissásii, ahte dat lea su rádná.
Ja de son ballagođii, " got dat goddá munai ".
Ja go son gulai návddiid boahtime, de son ballái ja ruohtai ovttatmanos sápmelačča lusa.
Ja go bođii, de son dajai: " Váldde dal mu reaŋgan, in mon háliit šat meahcieallin orrut.
" Sápmelaš jearai: " Maid don siđat bálkán?
" Beana vástidii: " In mon siđa iežágo liema ja snuggamuša, ja ii cábmit dan sivas go in veaje eanet bargat.
" Ja de soai soabaiga, ja beana álggii reaŋgan.
Ja dat leai sápmái hui buorre.
Ja de dat sápmi bijai dan beatnagis viežžat lasi beatnagiid, ja dat vieččai lasi.
Ja okta leai dakkár beana, mii diđii ovdal juo goas návddit bohtet, ja son muitalii isidasas, ahte návddit leat lahka, ja isit álggii čohkket ealus ja reainnidit garrasit.
Ja leat velá dálnai soames beatnagat dakkárat, mat leat várrugasat ja dihtet goas návdi boahtá.
Muhto eai dál šat sáhte hupmat beatnatgiela oktage, ja dainna eai ipmir maid beana muitala.
Muhto muhtun beana gal ipmirda, maid olmmoš hupmá.
( Ja boares áiggis leat hupman visot eallit ja muorat ja geađggit ja visot mii gávdno eatnama nalde, ja nu galget hupmat manjimus duomu áigginai.
) Muhto beana lea sihtan velá ovtta áššis, ahte go son boarásnuvvá, de su galgá harccastit, ii galgga iežá_ládje goddit su, ja galgá harcet seakka báttiin mii fargga čavgá, vai ii son šatta biidnahuvvat.
Ja gii beatnaga siivvut harce, ja lea siivui leamaš dalle_go beana leai garra barggus ja leai váiban, de dat oažžu buori beanalihku.
Ja guhte ii leat nu dahkan, go lea soabat, de sus lea heajos beanalihkku.
Ja manjimus beaivvi lea beana vuosttaš nalaguoddi — ja de mannjil iežá luonddogáhppálagat, mat leat olbmo hálddahusa vuolde — daid nala, geat leat barggahan liiggás garrasit dahje lossa gurpmiid bidjan ja de cábmán velá.
Ja ealitriehpu, geas ii leat njálbmi dadjat, ahte ii son nagat geassit!
Ja dainna son ferte geassit ja guoddit nu lossadanai, ahte goase heagga manná, ja nu_ahte olmmošnai gulai dan surges jiena, mii lea muhtumin dego šuohkkinjietna, ja goit ein dakkár surges jietna, mii manná goase čađa dávttiid olbmos, go ii leat juo ila rágalunddot olmmoš.
Dan gal galggalii muitit juohkehaš, ahte ii leat ila garas su vuložiiddásis, leatgo olbmot dahje luonddogáhppálagat.
Veháš lottiid birra ja riebaniid ja sáhpániid birra, mat golget badjel eatnamiid.
Visot leat golgit, mat dása vuollái namahuvvojit.
Ja goddesáhpán lea ovdamanni iežá golgi elliin.
Go sáhpán boahtá deike dán davveeatnamii, de mannjil boahtá rieban ja njálla ja rievssat ja skuolfi ja fállit ja boaimmáš, buoidagat ja máŋga iežá smávva rievssatborri.
Ja go sáhpán jápmá dahje vuolgá golgat, de dalle vulget iežátnai, mat leat dás ovdalis muitaluvvon.
Ja dain ii leat vissis goppos dat golget.
Muhto boazu manná dohko gosa dovdá guohtuma dálvái šaddame.
Muhto návddis lea vissis, dat golgá, nuortan boahtá ja oarjjás manná, jos ii boađe ruovderaŧŧi doarrásii ovdii.
Dan dat ii duostta badjel mannat, ii báljo goasge; muhto manná jur, go lea hui rohkkes návdi, ja lea hui muohtadálki ja guoldu, ja lea ruovderaŧŧi bisánan dahje streiken, nu_ahte ii duohko deike vávdno golgga álo.
Rievssaha birra.
Viššalis rievssatbivdi gal birge.
Rievssat lea čakčadálvvi duottarjogaid nalde eanemus ja dein rođuin, mat bohtet duoddariin vulos.
Muhto go čoasku dálvi, de boahtá dakkár vuovdái mii lea lagamušas duoddariid, de dein orru garraseamos dálvvi.
Ja giđđadálvve, go álgá ilbmi liegganit, de fas johtá bajás duoddariid vuollái bajimus muoraid sisa.
Várrerievssat dahje giron, dat lea olu unnit go vuovderievssat — dego sápmelaččat leat maiddá unnibut go visot dáluorrut.
Ja sápmelaččat leat guoggasat ja juolggit roaŋkasat, deinnago sámit šaddet galbmot juo mánnán.
Boares áiggi sámit leat jálubut leamaš go dáláš sámit.
Ja leat dat dáláš sámit láikkibutnai.
Dološ sámit leat olu bivdán rievssahiid ja guliid ja gottiid ja guovžžaid ja visot meahcielliid.
Guollebivddu birra.
Sámit, mat johtet geasset Norgii, eai astta guliid bivdit iežá go giđđat.
Dalle go vuosttaš ráiggit šaddet jávrriide, de sii oggot vuokkain, masa sii leat ieža dani leiken.
Ja dasa bidjet seaktin rukses ja fiskes láđđebinnáža, dasságo ožžot guoli, de bidjet guoli čoavjevuolis binná, ja dat lea olu buoret.
Ja čakčat bivdet velá njohcumiin unna jogažiin — dat lea čakčat hui olu unna guolás unna jogažiin — ja firpmiiguin ja nuhtiiguin, muhto ii dávjá.
Muhto báhčán leat maiddá hávggaid giđđat suonjuin suinniid siste.
Hávga gođđá giđđat ja hárri ja vuskonat, ja rávddut gođđet čakčat ja čuovžžat ja dápmohat.
Jos baján čeargu giđđat, ovdalgo lea jávri suddan, de šaddá guolehis geassi goit muhtun jávrriide; guolli ballá ja manná čiekŋalassii olles geassái dan geasi, go lea baján čergon jiekŋajávrri nala.
Muhto ii leat bivdu dušše dat ahte máhttá, muhto dat galgá lihkku maiddá.
Ja leat dološ olbmot atnán olu oaffarušgoansttaid bivddu dihte.
Dat leat juste siiddiid bálvalan eanemus bivdolihku dihte, ja boazolihku maiddá dihte.
Ja olbmo skibasvuođa dihte leat eanemus girkuide oaffaruššan, ja gal dat dálnai soamis oaffaruššá girkui olbmo dihte.
Ja bivdolihku dihte fas soamis geafes olbmui ja dakkárii, mii ii leat ila báhkin dahje bahádahkki.
Ja dakkáriidda maiddá oaffaruššet, mat leat váillagat, hui skierbmát nu ahte heajut birgejit, ja ein dakkár boares geafes olbmot dahje dakkár miellaváillagat, ja ein dakkárat mat heajut birgejit; dein lea lihkku, guhte daidda lohpida.
Ja lea muhtun sárdneolbmuinnai lihkku, muhto dan ferte geahččalit guđiin lea lihkku.
Muhto dat lea gale muhtumiin hui buorre lihkku.
Dás vehá čilgehus daidda oaffarušgoansttaide.
Girkui lohpiduvvo jos nu geavvá, go dat háliida guhte lea oaffaruššame.
Ja dat lea seammá_ládje, jos olbmuide lohpida.
Muhto dan maid lea lohpidan, dan galgá fal addit.
Ja dan lági leat dološ olbmotnai bálvalan, ahte sii leat lohpidan, go leat vuolgán bivdit.
Soames sieidi duđai, go oaččui čorvviid, ja muhtun siđai visot dávttiid, ja nu visot, ahte ii báze ii unnimusge dáktebinnás.
Guollesieidi ii sihtan iežá go vuojas beali, de dat vuojehii guliid nuohti sisa nu olu go olleje goarjidit.
Ja muhtun sieidi siđai olles ealli bohcco ja hervejuvvot galggai juohkelágáš hearvvain, láđđiin ja láiggiin ja silbbain ja golliin.
Ja muhtumat oaffarušše mánáidnai.
Iige dasa leat guhkes áigi, go leat manjimus oaffarušnoaiddit leamaš.
Manjimus lea leamaš Gummen oktan áhkáinis ja su áhčči Dobár, guhte oaffarušai logijahkásaš bártni oktan herggiin.
Veháš dálkemearkkat.
Váiggaslottiid birra.
Rievssaha birra.
Giega birra.
Guovssaha birra.
Rievssat lea diehtti.
Go rievssat eahkedisveaigin skeaiká, de boahtá muohtaborga, ja go rievssat njávgá, de boahtá dušše muohtti iige biegga.
Dat leat dálvet eanemus dát mearkkat.
Ja boazu maiddá dovdá: go son álgá čuskkodit dahje ruohttá nu olu go nagada, ja dat lea garra guolddu mearka.
Nubbi mearka: go boazu čallá muoraid, de boahtá njáhcu.
Ja go geasset áldu miesis njoallu, de boahtá arvi.
Go állahat bohtet olu olbmuid lahka, de dat šaddá hui garra borga.
Dat leat giđđadálvve.
Ja go bohtet olu cizážat, de boahtá stuora muohtti.
Dat leat dat, guđet gohččojit goartacizážin.
Ja go dat seaivu máná gietkkagoagi nala, de dat mánná jápmá.
Ja jos dat seaivu olbmo boahkániidda, de dat olmmoš jápmá.
Ja dat cizáš orru dáppe olles dálvviid, dat lea čáhppeslágáš ja oaivi lea vielgat birra čalmmiid.
Ja állat lea veaháš stuoribus ja vielgat.
Ja go giđđat álget boahtit bárbmolottit, de leat olu diidalottit, bižus lea okta.
Go bihčosa gullá iđedis ovdal_go lea borran juoidá, de son baikkahallá, ja dat olmmoš lea dan jagi hui lihkoheapmi.
Muhto dat gii lea háhppehan borrat, de ii baikkáhala iđedis, ovdal_go gullá dan lotti.
Ja dat leat dakkárat ein iežá lottitnai, giehka ja gáhkkor.
Giehka lea dat loddi, mii ii astta dikšut moniidis.
Son doalvu iežá lottiid beassái moniidis.
Ja dat dikšot su moniidnai, ja son ieš manná ja guhkká juohke báikkis.
Ja go son lea ollen deike, de easka billahuvvet muorjjit.
Sámit lávejit dadjat: " dál lea giehka baikán murjjiid, dat eai borat šatain.
" Giehka lea noaideloddi.
Okta mearkkalaš dáhpáhus, go giehka bođii ovtta sámi goađi lusa ja álggii borrat bierggu suonjiris — ja dan eai lean oaidnán boares olbmot — ja dan goađis jápme ovtta geasis golbma olbmo.
Ja vuoražas lea maiddá seammálágáš noaideloddi, dat maiddá čuvoda sámiid ja borrá bierggu suonjiris dan olbmos, gean dovdá jápmit, dahje guđe goađi álgá čuvodit, de dan goađis jápmá soames olmmoš.
Ja bižus lea maid dakkár, mas dovdá dálkki jienas.
Go son dovdá bahás čoaska dálkki, de son dadjá " bi-bi-i, direl-direl " — de boahtá čoaskkis.
Muhto go son dadjá " bibel-direl-direl ", de šaddá bivval.
Ja gáhkkor lea maiddá dakkár noaiddes loddi, son maid baiká, ja son atná maid uvhriid, son addá jávrái golbma moni.
Gáhkkor maiddá atná earálágáš jiena, go dálkki rievdama dovdá.
Go son dadjá " ga-go-ga-go ", dat merke gáhkkora giittu namas, dallego boahtá buorre dálki.
Ja go son dovdá heajos dálkki, de son čuorvu " vare livččui luhkka, vare livččui luhkka ( var-luk, var-luk )!
" Ja gáhkkora julggiid birra lea veaháš muitalus ná: Go Ipmil leai sivdnidan visot lottiid, ja julggiid ii lean muitán addit gáhkkorii, ja de son dajai: " Dá leat dat ránes juolggit.
" Muhto gáhkkor ii fuollan ránes julggiid, son siđai maiddá rukses julggiid dego čuotnjágis, ja go ii ožžon deid, de son girdilii ja dajai: " Gal iežá lágii lean čáppat, muhto julggiid in ožžon.
" Ja de girdilii, ja de Ipmil bálkestii julgiid mannjái bahtii.
Ja dainna leat gáhkkora juolggit maŋásbahtii, ja dainna gáhkkor ja dovtta eaba sáhte vázzit, muhto vuodjat ja buokčat lea son buot gievrramus.
Ja gáhkkoris lea guhkes njunni ja sákkas, ja dat lea leamaš dološ áiggiin buorre soahtebierggas dávgenjuollan, dan eai leat sáhttán lapmut dološ luođđa- dahje njuollalabmut.
Dat lea adnon dávgenjuollan, ja lea dat adnon sáitinnai, ja dan ii leat sáhttán lapmut ii oktage.
Okte leai okta ruošša, maid eai sáhttán goddit, son lamui visot ruovddi, muhto ii son lean gievra, ja son leai juo boaris.
Ja de okta noaiddes sápmi diđii, ahte gáhkkora njuni ii sáhte lapmut ii oktage.
Ja de geahčai ovtta gievrramus sámi vuolgit ja njáhkat dohko gos son orui, vai son beasalii boahtit su lusa oađidettiin, nu_ahte ii gula, ovdalgo son oaidná su; de gal oažžu lihkkat mannjil_go son lea beassan oaidnit.
Ja dat lea juohke sajis: goabbá gávdná nuppi oađđime, de dat vuoitá.
Ja dat sápmi bođii ja gávnnai oađđime ruošša, ja de ruošša gulai, ja de šattaiga doarrut.
Muhto ruošša dovddai, ahte ii son dál biđe — son leai diehtti maiddá — ja son vulggii juo eret ja dajai: " Ale daga munnje maidege.
" Ja son lohpidii ahte ii son daga maidege.
Ja go son vulggii viehkat, de sápmi ii máltán, son vulggii viegahit, ja go jovssai, de son geahččalii čugget gáhkkora njuniin.
Ja ruošša dovddai, ahte dat basttii su sealgái ja de gilddii: " Ale mu čuokko.
" Ja sápmi dajai: " In dat mon leat, dat lea gáhkkora njunni.
" Ja de son gottii dan stuora noaiddes ruošša, masa ii lean bastán ii oktage njuolla iežá go gáhkkora njunni.
Guovssat lea álo vuvddiin sámiid luhtte, ja son borrá biergguid, muhto ii dat leat goit bahás loddi.
Son lea Ipmila eŋgelat, ja goartocizáš lea fas Biro eŋgelat.
Ja okta unna čáppa cizáš lea, mii boahtá bárpmus, ja dan namma lea biellocizáš.
Ja dat lea máŋggafearggat, das lea gáibbi vuolde fiskat ja ruoksat ja ruoná ja alit.
Ja son sáhttá jietnadit 100 gillii.
Ja dan namma lea giellavealgu maiddá.
Ja go dat dovdá beaivvadaga, de dat spelle juohke lági ja muhtumin čuojaha divgga.
Ja go dovdá čoaska dálkki, de sus lea hui doaŋggas njuovčča, son ii oaččo čáppa jiena.
Ja dat leat njeallje lotti, mat čuvvot sámiid: garjá ja rievssat ja guovssat ja cizáš.
Ja dat čuvvot dálvviid, dat atnet guoibmin sámi siidda.
Ja ožžot dat biepmunai, dat bierggu, mat borret bierggu.
Ja rievssat gávdná soahkeovssiid, maid sámit čuhppet muorračuohpahahkii.
Ja atná rievssat olbmuid dorvun maiddá: go fálli boahtá ja álgá bivdit, de rievssat boahtá olbmo lusa, jur olbmo juolgegaskii, ja de fálli ferte ballát.
Ja boahtá dat goahtáinai, go ii gávnna olbmo olgun.
Ja olbmot eai daga dakkár rievssahii eai maidege, eaige suova beatnagiidge guoskat.
Jos skire dahje vuoražas álgá sámi siidda čuvodit, de son dovdá ahte dan siiddas jápmá olmmoš.
Ja jos dat álgá ovtta goađi čuovvut ja čohkahit ovtta goađi bálddas, de son dovdá dan goađis jápmime olbmo.
Muitalus gearbmaša geađggi birra.
Dat gii dan oažžu, son ii vuoittáhala lágas ii goasge — muhto gii fal dan oažžu!
Dat galgá gávdnat gearbmašiid ragatbáikki.
Gearbmašat dalle_go leat gieimmis dahje ragadis, de sii dalle bálkkodit dan vilges geađggi.
Ja gii manná dalle suoli fáktet, go dat bálkkodit, ja de galgá dohppet geađggi ja viehkat čáhcái.
Ja jos beassá čáhcái ovdalgo gearpmaš, de son oažžu dan geađggi, muhto jos gearbmašat besset ovdal čáhcái, de gale lea váralaš.
Muhto gii lea ovdal geahččan gokko lea lagamusas čáhci, de son beassá ovdal.
Gal sii veaháš ádjánit ohcat geađggi, ja dan botta lea olmmoš viehkan guhkás čáhcái.
Ja go lea ožžon, de lea gal láhkaolmmái agis.
Doavttirgoansttat.
Álgá muitalit sápmelaččaid doavttirgoansttaid.
Sámit leat boares áiggis juo ferten dutkat goansttaid go olbmot šaddet skibasin, ja doaktárat eai leat leamaš sámiid oažžunsajis, eai sii leat diehtánge, ahte doaktárat gávdnojit, soames oassi.
Ja dainna_lágiin leat ferten dutkat nu olu, ahte leat ožžon sealvvi, got lea vihkešlájat, ja got galgá daidda ábu oažžut.
Ja leat gale ožžon sealvvi nu olu, ahte olu vigiid sáhttet buoridit, deidnai maid eai soames doaktárat ipmir buoridit.
Muhto ii juohke doaktárii dat gula.
Dás vuolde gávdnojit čilgehusat, got galgá guđege vigi geahpidit ja velá buoriditnai muhtumin, ja hoahpusnai, ii sáhte doavttirge nu hoahpus buoridit.
Muhto ii soaba jur visot goansttaid čállit dán girjái, dan_dihte go dát girji šaddá lohkkojuvvot oba máilmmi mielde, ja olu oahppan hearrát eai soaba goasge gullat visot goansttaid.
Eai sii jáhke daid, dušše bilkidit sámi jallodaga, vaikko jos oainnále visot maid sápmi dahká, de imaštivččo dan vuoimmi, ja gos dat boahtá.
Raddevihkái.
Sápmelaččain lea dávjá ratti vuolde vihki, ja dat loktana oaivái ja luoitá julggiide, ja dan vigi dálkkas lea: luito varra rumašvarrasuonas.
Dat suotna lea juolggi siskkobealde giesahagas, ja das vuollelis juolgelábi siskkobealde.
Ja olggobealde luite juolggis fas čielgevigis ja spiralvigis.
Ja go nohká borranlustu ja gullo ratti vuolde, de luito lábis bajil.
Ja go lea rattis vihki, iige jođe oaivái iige julggiide, de luitojuvvo gieđas siskkobealde giehtagávas, dan suoris mii boahtá vuollebeale gieđa.
Ja nubbi suorri boahtá bajil, ja das luitojuvvo oaivebávččasvarra, go lea oaivebávččas, iige leat iežá báikkis go oaivvis.
Ja go lea hárdus vihki, de luitojuvvo gieđas suorbmagaskkas.
Ja go lea vuoissahat, de rahppo olggobeale gieđas.
Suorganeapmi ii leat nu bahá boahtit iežáide go seaŋganissoniidda dahje dan nissonii guhte lea easka máná ožžon, ja ii leat velá dearvvasnuvvan.
Ja lea gal nisu bahá suorganit ovdalnai go lea máná riegádahttán.
Go lea gassat, lávejit suorganit nunai ahte cuovkanit.
Ja dat suorganeapmi boahtá muhtumin go oaidná fasttes niegu.
Ja mánát maiddá suorganit dávjá, ja dat bistá guhká, dassážii_go šaddet olles šaddui.
Suorgananvihkái: ii galgga váibmovarrasuonas luoitit iežá vigiin.
Go suorganansivas šaddá vihki, de ferte rahppot váibmosuotna, muhto ii galgga golgat eambbo go golmma geardde cirge, de biddjojuvvo gitta.
Ja dat lea bahá bissut gitta, muhto lea okta goansta: deaddilit ođđa silba- logievrre.
Jámálgaddanvihkái.
Ja go jámálgaddanvihki šaddá, de lea okta goansta: boaldit liikebiktasiid jur dakkaviđe.
Ja jos eai dakkaviđe leat boldojuvvon, de lea bahát oažžut eret, muhto gal dat ožžot go ii leat rihkkon liiggás bahui varragolgamuša.
Jámálgaddanvihkái maiddá rahppojit varrasuonat — máŋga, ( 9 ) ovcci suona — ja das maid galgá rahppot oaivvis dakkár suonas, mii lea váibmosuotna.
Dan suonas, mii manná bealji ja čalmmi gaskal, manná bajás máŋgga suorrái.
Ja lea das muhtun bátnevihkáinai áhpu, jos vihki lea beare badjebeales, muhto go lea vuollebeale bániin, de lea okta suotna mii manná badjel ollola — rahpat dan, lea dasnai veaháš áhpu.
Jiektavihkái maiddá luito varra.
Dat galgá luitot olggobealde gieđas ja olggobeale juolggis giesahaga báikkiin, gokko oidno suotna buoremusat.
Ja varraluitosii ii gula eambbo go lea dás badjelis jo selehuvvon.
Guhppemuš lea maiddá okta goansta, mainna buoriduvvojit máŋggalágáš vigit.
Go lea oaivi bávččas, de galgá guhppejuvvot niskegobis ja niskki guovtti beale.
Ja go lea sealggis bávččas, de galgá guhppejuvvot sealgi.
Ja go lea rattis vihki, dasa maiddá guhppejuvvo sealgi golmma geardde mannjálaga; go hávit buorránit, de galgá fas guhppejuvvot.
Bátnevihkái maiddá guhppejuvvo dakko gokko garraseamos vihki lea.
Julggiin maiddá guhppejuvvo: jos juolggit gollot, de galgá guhppejuvvot olggobeale julggiid.
Ja go gieđat luddot, de guhppejuvvojit olggobeale gieđa.
Muhto ruvvejuvvot galgá olu vuohččan, ovdalgo guhppejuvvo.
Oaivevihkái lea okta goansta dakkár, ahte ravgguhuvvo vuovttain.
Muhto váldojuvvo beare moadde vuovtta bajil oaivvis, ja de ravget fáhkkestaga, vai náhkki luovvana luovos, mii lea darvánan gitta, vai beassá varra golgat su dábálaš lági mielde.
Ja ruvvejuvvot galgá dassážii_go oaivi báhkkana.
Ja manjimus goansta lea, ahte garrasit dahje čavga božistuvvo bajás njealji guovllus, guovtti nieras.
Ja niske- ja gállobeale galgá beare bajás ruvven ládje jođihit gieđaid golmma geardde, ja de manjimus galgá gaikkihit visot olles oaivevuovttaid bajás.
Ja de bassat báhkka, garra gáfiin oaivvi.
Muhto niskki galgá eanemus ruvvet.
Ruvvemuš lea máŋgga vihkái áhpu, sealgevihkái ja oaiveluttohahkii ja čoavjebonjahahkii ja bátnevárkii.
Čoavjebonjahahkii dahje čoavjeborahatvihkái ruvvejuvvo beare doarrásii ja bodnjojuvvo vuostebeaivái náhpečoalli.
Bátnevárkii leat olu goansttat, dainna go bátnevárka lea ovcci sorttat.
Ja leat gal iežánai vigit ovcci sorttagat, dainna go olmmoš lea ovcci mánu leamaš eatni goaŧus, ovdal_go lea beassan oaidnit máilmmi čuovgasa.
Bátnevihkái lea velá okta goansta.
Go lea garra bátnevihki, de gávdno ráksá ollola vuolde, mii lea bávččas, ja dan galgá dalle čugget áimmiin.
Áimmi birra gissojuvvo suotna jur dan muddui go galgá rávssá sisa čuggejuvvot.
Ja dat galgá jorgalit velá guovtti guvlui, vai cuvke eambbo, ja vai boađále juobe golbma goaikkanasage varra.
Čottavihkái lea okta dálkkas oami iežas: olbmo gožža — dan juhkat, vaikko ii eambbo go ovtta bastte dievva, ja fanahallat juohke guvlui ja ruvvedit.
Ja gal dearppátnai adnojuvvo čottavihkái, gaccastuvvo bastte dievva ja vuidojuvvo olggobeale, ja de gissojuvvo ullogákkis birra čeabeha eahkedis.
Ja lea velá iežá goansta čottavihkái.
De lea váldojuvvon geasset cuoppu, mii gohččojuvvo rihccecuoppun.
Ja dat váldojuvvo geasset rihccecubbo čivga ja biddjojuvvo eallinaga sáltti sisa vilges liinni sisa, ja de son jápmá fargga.
Ja dat galgá vielgat, juobe eanas oassi vilges girjjit.
Jos lea čáhppat ja fasti, de billista ja bostá.
Ja go dal lea váldán dan čáppa sortta, nugo lea ovdalis juo muitaluvvon, de galgá cáhppojuvvot veaháš ja vuššojuvvot milkkiin ja juhkkojuvvot dat.
Ja dat adnojuvvo čottavihkái dálkkasin.
Ja go ruoppit šaddet, de lea dálkkas dasanai vuoidat dainna cubbuin.
Muhto sámit lohket soames lohkosiid, muhto gal dat ábuha veaháš vaikko ii logage, go ii fal daga bilkideame dihte.
Jos cubbuid bilkida, de dat gal bostá nunai, ahte váldá heakka olbmos.
Dás vuolde muitalus ovtta nieidda birra.
Dan nieiddas bohtanii čeabet veaháš, ja de válddii dan seammá cubbo ja dettii dainna dan vihkebáikki.
Ja de go gearggai deaddimis, de bálkestii eatnamii nu_ahte cuoppu bávččagii, ja de suhtai nu_ahte bosttii velá bahábut.
Ja dat leai muđuinai dat sorta mii bostá, dat leai čáhppesgirjjat, mas galgá váruhit.
Ja dat nieida skibai bahui ja manai Luleju doaktáriid luhtte, muhto ii dat ábuhan, son jámii.
Okta sámi doavttir geahčai dan su vigi ja muitalii, ahte " don leat deaddán cubbuin, ja leat bálkestan eatnamii nu ahte cuoppu suhtai, ja de bosttii bahábut, ja dan ii nagat jorgalit, dat lea vara billistan juo nu_ahte ii buorrán.
" Muitalus cubbo birra.
Cuoppu orru čázis, ja orru goikeeatnamis.
Giđđat lea gođđu seammá áigge go hávggas.
Su gođđu lea jeakkis.
Ja dat atnet dakkár jiena, ruvget dego bohccomiesit.
Muhto lea fuomášuvvon, ahte cuoppu gahččá badjin vulos, nu go iežánai divrrit, mat gahččet muohttaga nala.
Dat lea vissis, ahte cuoppu gahččá eatnamii balvvas deinnago gávdno duoddaris muohttaga nalde, gos ii leat suddi olámearis.
Cuoppu lea danlágáš divri, ahte guhte duostá váldit gihtii, ja go cuoppu gožžá gieđa nala, de šaddá dan olbmo giehta dálkkasgiehta.
Go dakkár gieđain dušše deaddilage vihkebáikki nala, de geahppu várka dakkaviđe.
Ja go ruobbu njálbmi, dasa lea maiddá dálkkas cuoppu, go suinna deattaša ja vuoiddada.
Mánáid sámpá.
Ja jos mánnái šaddá sámpá — sámpá lea dakkár, ahte mánás vilggoda njuovčča — ja de lea dasa maiddá cubbos dálkkas.
Deinna deaddá njuokčama nala, ja de lea gait buoremus dálkkas dasa.
Ja lea dat buorre čoavjedálkkasnai; de galgá varas milkkiin vuššojuvvot, ja de váldit sisa ja njiellat.
Cubbos nubbi muitalus.
Go leai okta nisu vázzime jeakki, ja de oaidná ovtta geađggi jeakkis, ja de duolmmastii dan nala.
Ja dat ii leange geađgi, muhto leai cubbuid eadni, mii leai nu stuorat dego olbmo oaivi.
Ja de cuoppu roahkuhii iežas gitta juolgái, nu_ahte ii ožžon luovos muđui go gákkai soppiin.
Ja de álggii bávččastit dat juolgi, masa darvánii cuoppu.
Ja son manai Luleju doaktárii, muhto son maiddá jámii.
Ja dat leai mánnán bilkidan cubbuid, ja de easka bosttii go soittii máttu nala boahtit.
Lunta-Andarasa áhkkái lea nu geavvan Vuoskkojávregáttis.
Váralaš čáhci.
Muitalus, go cubbo meađđemiid juhká olmmoš, de dat šaddet stuora cuoppun, ja álgá addit jiena dego su jietna leage.
Ja jos ii oaččo olggos, de váldá heakka.
Dasa eai leat olu goansttat.
Sámit addet vara juhkat, vai vuovssada, ja mieskan guollečoliid.
Ja jos ii velá boađe olggos, de coggojuvvo bohcco stuorimus juolgesuotna njálmmi sisa gitta čoavjái, ja de ferte gákkastahttit.
Ja jos ii boađe olggos, de gale jápmá olmmoš.
Ja go dat olggos boahtá, de lea nu ruoksat dego varra.
Váralaš divri.
Okta divri, man namma lea ruovdegobbá, dat orru čázis.
Ja dat lea maiddá dakkár ahte eallá olbmo siste, ja dainna maiddá dahkkojuvvo seammá lágiin go cubbuinnai.
Ja jos ii oaččo sunai olggos, de son maiddá goddá olbmo.
Dan maiddá juhká čázis máŋgga geardde olmmoš.
Bohcciid atnet divrriid dihte.
Dakkár divrriid dihte atnet bohčči sámit.
Dat bohčči dahkkojuvvo bohccočoarvvis.
Ja dat lea dan_dihte maiddá, vai ii njálbmi billahuva giđđat.
Ja nubbi bohčči dahkkojuvvo lotti čoarbbealnorasdávttis, das lea dego fierbmi siste, nu_ahte eai beasa čađa divrrit njálbmái.
Dat adno meahcis.
Suvččageapmái.
Suvččageapmái lea okta buorre goansta, go dakkaviđe go fuomáša ahte lea suvččagan, de galgá deaddit ja ruvvet muohttagiinna nu guhká go máhccá ruoktot, ja eallá fas dat.
Muhto ii ábut bajildusmuohta, muhto dat galgá dat muohta mii gohččojuvvo seaŋážin, ja dat lea jur eatnama vuostá dansoarttat muohta.
Dás muitalus ovtta mánás 40 jagi manjásguvlui.
Mánná leai 10 jahkásaš ja leai olgun viehkame garra čoaskimin, ja de gahčai muohtaroggái rabas gieđaiguin.
Ja ii eadni fuomášan, ja de šuvččage suorpmat, ja eai ipmirdan deaddit ja ruvvet muohttagiin, ja de gahčče suorpmat gaskkaráji eret.
Ja dat eallá ein dálnai ja su namma lea Máret Mikkelsdotter Utsi, ja son orru dál Čávžžus, ja su boatnji namma lea Heanttut Bihto.
Oppahatvihkái atnet dákkár goanstta: gáicca juolgedákti, ja dat dahkkojuvvo hui fiidnát, ja nubbi dahkkojuvvo gálbbi gožžaráhkus ja goikaduvvo siivvut ja čábbát, ja de galget hávvarrievnnat.
Ja de galgá báhkka čáhci ja rievnnat bealle gohpu-, ja dat biddjojuvvojit dan gožžaráhku sisa dievva.
Ja dan gáiccadávtti galgá bidjat dan gožžaráhku sisa nuppi geahčái, ja nubbi geahči olbmo bahtaráigái coggojuvvo.
Ja dat gožžaráhkku, mii lea dan ráigedávtti nuppi geažis, de dat božistuvvo, ja de dat manná sisa bahtačoallái, ja de beassá olggos.
Ja nisoolbmui sáhttá dahkat seammá_ládje, go lea gožžaoarri buđđosuvvame, muhto dievdoolbmo ii sáhte seammá_ládje, muhto dasa dahkkojuvvo iežá_ládje: faskojuvvo báđi dahe gievdnevuođus giehpa, ja ruvvejuvvo dainna buoza olggobeale, ja dat ábuha, dat lea geahččaluvvon.
Boares áiggis eai leat leamaš rievnnat dasage, go olmmoš leai obbon, maid dáláš olbmot atnet dan vihkái áhpun.
Muhto dološ áiggis dahke seammá lági, muhto dat čáhci, mii biddjui dan gožžaráhku sisa, leai iežásorttat liegga čáhci, ja bohcco dáktevuodja, mii lea gait fiidnámus vuodja.
Bohtanemiide.
Go bohtana, de dasa galgá buoidi biddjojuvvot nala, ja jos ii velá buorrán, de galgá faskut veaikki dasa ja bidjat seahká.
Gal sámit gávdnojit dakkáratnai, ahte go gehččet ja deattašit gieđain, de buorrána bohtaneapmi, vaikko livččui mannai bahá.
Hui fiinna beassenárvi lea buorre geassit sieja olggos, go lea buogu dahje iežá sidjon bohtaneapmi.
Ja go hávvái manná liekkas dahje galmmas dahe iežá, mii váikkuha hávi bohtanit ja siedjut, de dasa maiddá dahkkojuvvo seammá_ládje: boares buoidi biddjojuvvo nala, go eai leat dakkárat, mat máhttet jorgalit muđui ilmmá dálkasiid haga.
Varragolgamii.
Varragolgan lea váralaš go eai leat doaktárat olámearis.
Muhto gávdnojit gal dakkárat, ahte go ožžot gullat, de juo bisána varra golgamis, muhto eai dakkárat leat olu.
Muhto go besset oaidnit, de lea vissáseabbu vara bisáneapmái.
Ja sámiin lea váralaš dalle maiddá golgat badjel meari, go nisu lea mánnáseaŋggas, ja golgá nunai ahte jápmá ja hoahpus.
Ja dan maiddá varradollejeaddjit sáhttet dollet dahje bisánahttit.
Okta goansta lea seaŋganissona varragolgamuššii.
Lea unna lottáš, man namma lea beskkoš, mii dahká beasi dáluid seaidnái, ja de galgá váldit dan beasi vuođus roskkiid ja vuoššat varas milkkiin, ja dan addit juhkat seaŋganissonii.
Ja dat ábuha, vaikko ii dieđe maidege sániid, muhto gal dat lea buoret, go dieđálii sániid.
Ja sáni vuoimmis buoridit olusorttat vigiid.
Muhto eai leat olu dakkárat, mat máhttet dahkat daid goansttaid, mat leat ovdalis muitaluvvon.
Goansta čoaskinvihkái.
Ja okta dálkkas čoaskinvihkái lea bohcco ealli varra, juhkkojuvvo.
Ja jos ii gávdno ealli varra, de váldo galbma varra ja seaguhuvvo dassážii_go šaddá liđbmat dahe fiinnis, ja de juhkkojuvvo jur njuoskkasin.
Máná oččodettiin nisu dávjá biestá galbmot julggiid, ja lea dasanai adnojuvvon bohccovarra dálkkasin nu got lea ovdalis muitaluvvon.
Ealli varra ii boađe iežá_ládje go čuggejuvvo boazu, ja de dakkaviđe váldá lihttái vara ja juhká, jos ii leat skihpa olmmoš dan meare vuoimmis, ahte veadjá mannat ieš bohcco lusa ja juhkat dakkaviđe go varra golggiida.
Čuggejuvvot galgá manjil čoamohasa.
Muitalus suotnafatnaleami birra.
Suotnafatnaleapmái maiddá lohkkojit sánit, ja dat ábuha.
Dat dahkkojuvvo dan várás basatkeahtes ulloláigi, ránes golmmageardán sávzzaulloláigi.
Sávzzaullus lea olu vuoibmi, deinnago Jesus lea olu sávzzain hupman ja váldán veardádusaid sávzzas, ja dat, maid dihte lea Jesus jápmán, gohččojit sávzan, ja dat sin orrunsaji namma lea sávzzaviessu.
Ja dainna lea sávzzaullus nu olu vuoibmi.
Ja lea dat buorre suodjinai olbmui.
Ja go lea dakkár vihki, ahte sakŋida liiki, dasa lea dálkkas ruvvet soahkegunaiguin, ja jos ii velá vuolgge, de galgá váldit áhčešeani lávžegihpu ja dan vuoššat ja de dainna vuoidat dakko gokko sakŋida.
Ja lea velá nubbi goansta: váldit ovccisorttat muoras veaháš ja dan vuoššat, ja dat lea máŋgga vihkái áhpu.
Guollavihkái.
Ja go guollasuonat fatnalit, de galgá ruvvet siivvut ja hávdut.
Visot suonat galget ruvvejuvvot beare bajás rupmaha guvlui.
Fiskesdávdda birra.
Fiskesdávda lea maiddá okta fasttes dávda.
Dat dahká olbmo fiskadin.
Vuohččan álgá dovdot čalmmiin, ja gaccain vielgadasat álget fiskkodit, ja gožža lea maiddá fiskat.
Ja dasa lea dálkkas: ráhkaduvvo biebmu dan meare go oktanaga nagada borrat, ja dat biepmut galget ráhkaduvvot ovcci sorttas.
Ja nubbi goansta lea: de galgá váldit ovcci dihki eallinaga ja addit borrat biepmu siste, vuodjagáhkuin dahje juvccain, mii ii leat ila báhkas, vai eai buole dihkit jámas.
Muhto ii leat vuogas, ahte diehtá skihpa olmmoš dan, ahte dihkit leat maid son borrá.
Ii son gal sáhte borrat jos son diehtá, ahte dihkit leat maid son borrá.
Čielgevihkái.
Ja vuhččohagat leat dávjá sealggisnai.
Ja dat lea nu, ahte go lea vuhččodan sealgi, de lea nu bávččas, ja lea dego livččui doallame, ja lea dego livččui noađđi sealggis.
Ja dat boahtá garra barggus, ja boahtá dasnai go nohkká garra nohkkansajis, ja máŋgga iežásorttat áššis, olu nohkkamis maiddái.
Dat bisána varra dahje dadjet: varra lohppe.
Ja go ii leat ila bahui, de gal buorrána ruvvedemiin, ja go gaiku náhki ja fanahallá náhki vai luovvana.
Ja jos ii dainna buorrán, de geahča 115 siiddus ja nubbi dálkkas 116 siiddus.
Garra gosahaga birra.
De galgá vuoidat jieŋain juolgevuođuid ja liekkadit nu garrasit go gierdá.
Goansta bátnevárkii.
Buot buoremus: dat galgá ruvvet guovtti beale čeabeha ja visot birra njálmmi ja ein niskesuonaid, ja ein čielgesuonaid jur miehtá čielggi, ja dassá_go lea heaitán várka.
Dat lea vissis, ahte dat heaitá, muhto dat galgá viššalis čeahpes ruvvejeaddji.
Guovžžabátni lea maiddá dálkkas, go dainna deaddá rávssá, muhto galgá veaháš ligget ovdal ja de giessalit asehis liinni birra, ja de deattašit dainna bániin.
Ja jos gávdná bohcco oaloldávtti, dakkára mii lea leamaš nu guhká eatnamis, ahte lea eatnan báidnán su feargasis dahje ruonán, ja de dan maiddá ligget, ja de deaddit deinnanai seammá_ládje go biertnabániin.
Goaŧohisvihki lea dakkár ahte olmmoš vuovssada hui dávjá ja hui garrasit.
Ja dasa lea dálkkas vuoksámuš, dahje goartálastit skihpa olbmo boahkána vuosterehkegii, álgit ovccis ja lohkat ovtta rádjái.
Ja dat galgá golmma geardde lohkkojuvvot ja goartálastot dat boagán.
Ja jos lea dat vihki, de dat gale buorrána.
Eallisilbba birra.
Dat lea dálkkas máŋgga báikái.
Jos olbmos doddjo dákti dahje jos son nordahuvvá hui bahát, daidda adno eallisilba dálkkasin.
Dat váldojuvvo veaháš bastii ja gaccastuvvo, ja njiellat ja sivdnidit galgá.
Ja dat lea buorre vuoissahagaidenai, ja garra luhčadávdii lea maiddá dálkkas.
Ja gii atná ealli nalddis, su nala eai darván jámehat.
Ja lea eallis dálkkasin čalbmáinai, go čalbmái šaddá smáiti dahje dat ruobbu.
Go beana gáská olbmo, de galgá váldit dan seammá beatnagis vara ja vuoidat dainna hávi, de dat váldá várkka eret dakkaviđe.
Galbma čáhci lea maiddá dálkkas varas hávvái.
Ja jos doddjo juolgi, de maiddá galgá bidjat galbma čáhcái.
Ja jos lađđasis manná eret, de galgá seammá_ládje čáhcái bidjat.
Ja dan galgá gaikut, mii lađđasis lihkkasa, ja dan mii doddjo, dan galgá gurpat, muoraid birra vai savvo gitta njuolga.
Bohccovuostá lea buorre hávvedálkkas.
Go olmmoš jámálga, de lea heaggabivdingoansta dakkár, ahte dat galgá váldit gieđaid ja gaikkihit bajás ja vulos dassá_go heagga boahtá.
Čáhcái hávkan olbmo heaggabivdima birra.
Go olmmoš lea hávkan čáhcái, ja lea vel veaháš heagga, de galgá čatnat liinni čalmmiid nala ovdalgo váldá bajás čázis.
Ja de galgá guoddit goikásii ja bidjat nu_ahte golgá čáhci olggos.
Ja de galgá ruvvet, ja eai galgga olbmot das eanet go okta dahje guokte, ja eai jietnadit eai ovttage sáni, vai ii ballá heagga eret go lea boahtime.
Dat ii gierdda dalle gullat ii maidege.
Ja dainna_lágiin gal heagga boahtá.
Suotnafatnaleapmái lea maiddá ruvvemuš buorre, muhto galgá fal ruvvejuvvot beare bajásguvlui gieđa, dahje jos lea juolggis fatnan suotna, bajás dasnai, deinnago ii suotna beasa dávttis luovos, muhto bierggus dat beassá luovos.
Ja dainna galgá jođihit suona fas seammá guvlui gos lea rahtasan eret.
Geađggis gávdnojit dakkárat mat leat dego láset, ja dat latnjet nu asehažžan dego bábir, ja deid namma lea riebangolli.
Ja dat leat lađasvihkái buorit.
Muhto dat galgá oažžut nu fiinnisin dego jáfuid, ja de váldit njálbmái čáziin ja njiellat čoavjái.
Eatnanbostaga birra.
Eatnanbostta lea maiddá váralaš vihki ja garra vihki.
Ja dat lea maiddá ovccisorttat.
Dat lea dakkár, ahte šaddet ruoppit oba goruda miehtá, ja dat sakŋidit, ja lea dein várkanai nu_ahte ii oaččo ráfi ii nohkkat iige borrat.
Ja dat maiddá jorgaluvvo sániiguin nugo lea ovdalis juo čállojuvvon.
Ja okta, man namma lea buogu ja nubbi lea vámmá.
Ja dat visot jorgaluvvojit sániiguin.
Sápmelaččaid nissoniid birra.
Dás muitaluvvo dakkáriid birra, geaidda vásttosta, go leat mánnáseaŋggas nissonat ja nieiddat.
Muhtun nissonat leat nu váivát, ahte bávččastit golbma beaivvi, ja olbmot dollet ja deddet čielggi beale, ja go ii riegát veláge, de lea velá okta goansta.
Go leat olu dievddut, de loktejit julggiin bajás ja oaivi vulos ja sildnalit, vai mánná johtá ruoktot, go lea bahkkahuvvan nubbi oassil ovdii.
Ja go de njulgejuvvo, de láve riegádahttit dakkaviđe.
Ja lea velá okta goansta: de ferte muitalit, gii lea máná sahkkehan.
Ja de lea juo áhpu go muitala, muhto velá buoret go addojuvvo dahkki čáhci dahe gožža juhkat.
Ja go viimmat lea riegádahttán máná, de náhpi čuhppojuvvo, ja dat geahči mii manná eatni sisa, dat čadnojuvvo gitta nissona vuoddagiin, vai ii rohttas sisa, vai manjibut bohtet olggos.
Ja nissonii addojuvvo gusavuodja, dál go ii leat bohccovuodja.
Muhto boares áiggi sámit bohče ja dahke vuoja bohccomielkkis, maid láveje dalle addit nissonii.
Ja go ii beasa čoaskkis, de bohtet fargga olggos manjibut.
Ja go dat leat boahtán olggos, de dahkkojuvvo velledansadji.
Dál álgá muitalit dan eadneriebu birra, mii lea dakkár váivvi ja bákčasa čađa riegádahttán máná, ja dat lea ferten galbmot.
Ja go nisu galbmo, de eai boađe manjibut olggos, de čoahkkanit manjibut ratti vuollái dego máná oaivi.
Ja de álgá buođđut heakka, ja jos dalle eai ipmir, dat jápmá hui hoahpus.
Muhto go dahkkojuvvo gaccastat: dat váldojuvvojit soahkegierragis dutkkomat, dat maid rievssat borrá, ja njuvdojuvvojit smávisin, ja de addojuvvo dat duoldi juopmomielkečázis.
Ja jos eai velá laigan dahe boađe olggos, de biddjojuvvo hávdda, liegga sáttu ja gutna ullodiŋgga sisa, ja dat biddjojuvvo ratti vuollái.
Dat váldojuvvo sáttu ja gutna árranvuođus, deinnago dálvet ii oaččo iežá sajis, go lea galmmas eatnan.
Muhto váruhit, ahte ii hávddot julggiid geaži.
( Dan dihte ii galgga bidjat liegga hávdaga julggiid geahčái, dat lea váralaš, vuojeha galbmasa bajás rupmaha sisa, ja de váldá heakka nu hoahpus, ahte ii háhppet ii maidege ábuid ohcat.
) Muhto go ii velá lieggan, de galgá lonuhit dassážii_go lieggana, de bohtet olggos easka manjibut.
Ja de das álgá golgat ruođđi dahe varra eanet go gierdá olmmoš, ja de lea das váralaš, dainna_lágiin leat olu jápmán Sámis nissonat, go leat nu hárve dakkárat, geat dihtet dasa ráđi.
Muhtun sámit leat dakkárat, go gulletge, de juo bisána varra golgamis.
Muhto dat leat veaháš dakkárat, muhto go oidnet, de gal sáhttet buorebut dollet vara.
Muitalus dan birra, go dán girjjis leat visot sámiid doavttirgoansttat, muhto eai noaidegoansttat.
Ja go dat, guhte diehtá visot dan, mii lea dán girjji siste — muhto eai leat olu, guđet dihtet dáid goansttaid — ja go ii dovdda olbmo vigi, dat guhte diehtá dáid goansttaid, de álget sii doaivut, ahte lea jápmindávda dahe lea biddjojuvvon mánnelaččat dahe jámehat mat leat noaiddes olbmuid bargu.
Mánnelašveaga golgamuša birra.
Go mánnelaččat leat golgame, de sii girdet ilmmis dego lottit, muhtumin badjegeappot ja muhtumin vuollegeappot.
Ja go dat leat golgame, de dat go leat boahtime, de dat šuvvet nu stuora vuimmiin ahte japmá dego buot garraseamos biegga, ja velá garraset šuvva lea mánnelaččain.
Ja go dat leat manname, de sii eai mana govdadit muhto gokko mannet, de dakko sojahit muoraid jur eatnamii ja dodjet muhtun muoraid.
Ja go dat gullo, de dat leat mánnelaččat, muhto eai oidno datge go jur soames olbmo čalbmái.
Ja vigihis luonddogáhppálagat gal oidnet ja gullet dallenai, go eai jama nu_ahte olbmot gullet.
Ja Mánnelaš lea oaivveheapmi, ja dat go leat golgame, de dat girdet ja nuppit leat nuppiid nalde, eanas leat oalggi ráje, ja muhtumat leat beare gaskka rájes vulos juolggit.
Mánnelaččat šaddet dein sieluin, mat leat beallesuruheamit ja bealleristtahasat.
Ja dat eai beasa eai helvehii eaige dáivahii.
Ja sii šaddet orrut beare áimmu siste.
Ja dat leat hálus oažžut barggu.
Ja sin noaiddit ožžot álkimusat veahkkin, go álget noaiddástallat.
Mearka dasa, go leat olbmo nalde mánnelaččat: de dat olmmoš álgá oaidnit ja gullat olu maid eai oainne iežát.
Ja dat hupmá dan ášši birra, manne leat jámehat su nalde ja dan, maid dat galget dahkat, ja gii lea bidjan daid su nala.
Ja hupmet dat iežá olbmotnai áššiid birra veaháš.
Ja maid dat hupmet, dat lea eanas duohta.
Dat olmmoš, mii lea gálgame jámehiid soapmásis gean nalde leat jámehat, de son hupmá amas giela, ja son dalle logaha dan olbmui soames lohkosiid, mat leat amas gillii.
Ja dat olmmoš, mii hupmá amas giela, go lea gálgame dahje jorgaleame jámehiid dahje biruid, dat lea dalle nu imaš, ahte ii sáhte riekta muitalit.
Dat šaddá lihkahussii go oaidná jámehiid dahje biruid olbmo nalde, ja dat gal oaidná visot dakkáriid.
Ja dat gal nagada jorgalit.
Ja gal dat suige sáhttá dahkat bahásnai jos sihtá, muhto ii dakkár daga bahás, jos eai álgge heađi dahkat bahás olbmot, muhto go jur heađi álget dahkat de gal lea lohpi susnai čájehit vuoimmis.
Manjimus sámi stuora noaidi leai Dobár, guhte maid attii oaffarušaid siiddiide, muhtumin bohccuid, ja go ii velá birgen nuppiin noiddiin, de son oaffarušai logijahkásaš máná, dakkára mii riide hearggi nalde.
Okte leai son giistaleame nuppiin noiddiin, ja ii son báljo birgen muđui go son uvhrii hearggi ja máná.
Ja son válljii čábbámus girjjathearggi, ja bijai hearvvaid dan heargái, juohkelágáš hearvva, silbbaid ja lađđiid ja láiggiid, ruoksadiid ja fiskadiid, ja juohke soartta maid son diđii ja sámit atne hearvan.
Ja son čanai juohke báikái gosa sáhtii.
Ja de čanai dovgosiid nala, ja de bijai máná nala, ja de čájehii suorpmain goppos galgá heargi vuolgit.
Ja de heargi vulggii dakkaviđe.
Ja doppe lea vel dálnai.
Ja de gal vuittii nuppi noaiddi nu_ahte nubbi noaidi fertii bivdit soabada.
Ja soai soabadeigga, nu_ahte eaba šat mannjil giistalan gaskaneaskka.
Ja dat gale leai nu noaidi, ahte oinnii viidneguhpes vaikko_man.
Son oinnii dannai, go su verdde jámii mearas, guhte leai maid stuora noaidi.
Son leai dan boazogeahčči.
Ja Dobár anii meavrresgárinai, ja dat anii muorragárinai.
Ja su bárdni Gummen anii maid meavrresgári soahkebáhkis.
Dakkár báhkis galggai, mii lea soahkegierragis, maid sámit gohčodit bieggavissirin.
Ja gii dakkára gávnnai, de dat leai gávdnan olu dávvira sin mielas.
Meavrresgári birra.
Dat leai okta noaidebierggas, dat meavrresgárri, ja dat dahkkui ná: dan sisa bidje rikkiid ja áhčešeani lávžegihpuid ovcci binná, ja de álge cábmit veaike- dahje čoarveveahčiriinna, ja njurgo, ja muhtumin bániid gáske.
Ja de sii dalle ledje noaiddástallame.
Go noaiddit leat noaiddástallame, de sii boldet rikkiid jur ruoksadin, ja de sii spiddot birra iežaset nu olu go nagadit, ja bániid gásket maid_nu olu go nagadit.
Muhto eai garrudan eaige suoládan dat noaiddit.
Dakkár noaidi, mii lea oahppan noaidi ja mas leat ein bánit, de das lea ein dievas vuoibmi.
Ja dološ noaiddit leat leamaš dakkárat, ahte dat leat girdán, ja muhtumat vuodján návddiin girkoreaissus.
Ja go lea ollen girkobáikái, de lea luoitán ja dat lea láhppon.
Ja go lea fas vuolgán ruoktot, de lea fas boahtán seammá návdi, ja son lea vuodján meaddel visot iežá vuddjiid.
Ja dakkár noaiddit leat leamaš dakkárat, go sii leat noaiddástallame, de sii leat guoddán rupmaša jábmin, ja heagga lea mannan biro eŋgeliiguin bargui, dahkat bahás soames olbmui.
Ja jos dalle lihkastahttet su rupmaša, de dat vuolgá, ja de eaba šat boađe goasge oktii heagga ja rumaš.
Ja dakkárat gohčoduvvojit muorramieskadeaddji noaidin.
Ja noaiddit gehččet viinnis maiddá, ja oidnet visot áššiid ja dan gii lea suoládan.
Ja jos lea soapmása nala biddjojuvvon mánnelaččat, ja son boahtá ovtta noaiddi lusa ja sihtá ábu sus, de son jearrá: " Leago dus buollánviidni?
" Ja jos sus lea, de son addá.
Ja de son geahččá, got dat lea biddjojuvvon, ja de dat álgá.
Ja jos dat oaidná, got dat lea biddjojuvvon, de son gale jorgala okte.
Muhto jos lea olu gievrrat, de dat bidjá fas, muhto de mannet dávjá dan noiddohallan olbmo sogaid nala.
Ja jos jorgaluvvo fas das, de mannet fas soamis seammá sogas soapmása nala.
Muhto jos lea olu gievrrat, de mannet dan nala gii lea bidjan dahje bijahan seammá olbmo nala.
Ja jos dat lea velá gievrrat, de dat bidjá ruoktot girkoeatnamii.
Muhto dat galgá dakkár, mii lea Ipmilis noaidi dahje dahká Ipmila vuimmiin.
Ja dat hupmá dalle amas gielain, ja son lea maid dalle dego juhkan, son lea lihkahusain, ja son oaidná dalle visot noaidebijagiid.
Ja son gale bihtá, vaikko livččo man gievrras noaiddit bidjan, dat mat leat biro vuimmiin bidjan.
Ja dat birot biddjojit ealli lotti mielde, ja dat loddi boahtá jur dan olbmo lusa, gosa lea sáddejuvvon.
Garjá lea dat mii leage biro loddi, dat buktá dakkár boastta, maid leat sádden biro eŋgelat; eai dakkár olbmot leat iežá go biro eŋgelat.
Ja go ii leat loddi oahpisin, de sii gurret luotta, muhto badjel másealggi lea bahá beassat dahje čáhcejuohkama badjel.
Ja jos dat besset dan badjel, de gal mannet dohko gos lea dat olmmoš.
Ja go bohtet, de dat surgehit, ja go ožžot suorganit, de dat besset darvánit dakkaviđe.
Muhto jos lea nu roahkkat ahte ii suorgan, de dat eai bastte darvánit, de darvánit vigihis olbmui ja álget dan givssidit.
Muhto eai dat gotte, muhto dušše givssidit.
Muhto daid lea geahpas jorgalit eret.
Veháš goansttat daidda biruide dahje mánnelaččaide, main lea ovdalis muitaluvvon.
Dat galgá, go doaivu dahje diehtá, ahte dál bohtet mánnelaččat, de galgá dahkat golbma dola ja mannat deid čađa, de eai sáhte guorrat.
Ja nubbi goansta: gii atná eallisilbba dolggi siste, dan stuora soadjedolggi máddaga siste eallisilbba, ja de dan galgá atnit álo nalde.
Ja go dat lea nalde, de dat eai boađe nala dan olbmo.
Ja jos álgá dovdat, ahte su nalde leat mánnelaččat, de dat galgá lohkat golmma gillii áhčemiinna, dahje fádarrforra, de eai bastte darvánit jámehat.
Ja jos livččo majáva ( mádjiga ) bállut, de eai dan olbmo nala bastte, geas leat dat.
Okta noaidi leai, maid lean monnai oaidnán ( J. Thuri ), man namma leai Johan Koven.
Ja son orui Kistrandas Porsáŋggus Norggas.
Ja son leai gal gievrras noaidi.
Ja son golggai viidát Norgga mearragáttiid ja leai Ivgus juohke márkanáiggi.
Ja son leai dakkár, ahte dat buorádalai skihpa olbmuid.
Ja márkanáiggiid bohtet olu olbmot čoahkkái.
Ja dat lea diehttelas, ahte gos leat olu olbmot ja olu sorttagat, de leat dan sorttagat nai, ahte suoládit nuppiid opmodaga.
Ja de bohtet olbmot diehtit, ahte J. Koven leai dakkár, ahte sáhtii suollaga juovssahit, dahje nu, ahte suola ferte ein buktit suolagálvvu ruoktot.
Ja de dat dađe mielde go suollagat suoláde, de manne ein Kovena lusa ja muitale mii lea suoláduvvon, ja de son bijai suollaga buktit ruoktot; vaikko livččui man guhkás háhppehan mannat, de son goit fertii vuolggahit ruoktot, leaigo sápmi dahje mearraolmmoš.
Ja de viimmat bálto suollagat nu, ahte eai duostan šat suoládit go dihte ahte Koven leai boahtán.
Ja skihpasat čoahkkane márkaniidda, vai besse oaidnit Kovena, vai son buoridit beasalii.
Ja son buorádalai olu skihpasiid dálkasiid haga.
Ja anii son gal dálkasiidnai veaháš, muhto son buoridii eatnasa dálkasiid haga.
Ja gálggai jámehiid olbmuin.
Iige dat gullon, ahte son livččui bahás dahkan geasage dahje bidjan jámehiid geange nala, vaikko son gale sáhtii, jos siđai.
Okte suoládii mearraolmmái sámis biergasiid, biergguid ja duljiid.
Ja de sii ledje olus ovtta fatnasis, ja de vulge.
Ja de sápmi fuomášii, ahte de dál lea suola dolvon sus dávviriid.
Ja de son manai Kovena lusa ja siđai álgit veahkkin, ja de dat álggii.
Ja de dat fanas leai mannan máŋga miilla, ovdalgo jokse bearrat.
Ja de gal ii šat mannan fanas ovddos ii vehášge.
Ja de sii ferteje jorggihit ruoktot, vaikko ledje máŋga vigihis olbmo.
Ja dat suola fertii doaimmahit suolagálvvuid ruoktot.
Ja de gal besse fas vuolgit ruoktot.
— Ja son dagai olu dakkár goansttaid suollagiidda.
Ja okta noaidegoansta lea dakkár, ahte váldojuvvo jápma olbmo njálmmis váigačáhci ja de biddjojuvvo láse sisa.
Ja de addet dan olbmui.
Ja de dat olmmoš jápmá.
Ja dat leat dakkárat, ahte gii lea dan goanstta álgán atnit, dat ferte álo addit ein soames olbmui ovdalgo leat guokte jagi gollan.
Ja jos ii beasa juohke guovtti jagi geažes addit soames olbmui, de álget iežas givssidit ja viimmat goddet.
Ja dainna dat ferteje heakkas beastit nu_ahte adde sahteolbmui.
Ja dan sáhtte dahkat, vaikko_man vigihis olbmui addit.
Ja adnojit dat jámeha bánitnai ja girkomuoldu dahje sáttu.
Ja dat leat maiddá seammálágážat ja seammá_ládje adnojit, go dat ovddit goansta.
Ja dainna_lágiin dát goansttat leat bahát ja váralaččat, go dat šaddá goddit dannai, maid ii háliidivččoge, ja dainna dat lea váralaš goansta.
Muhto dat adnojit velá datnai dáppe sámiin dan sivas ahte lea álki, iige sáhte máhcahit oktage noaidi.
Muhto jos dat beassá dakkaviđe vuovssadit visot olggos, de gale beassá eallit dat olmmoš, mii lea juhkan daid ovdalis muitaluvvon goansttaid.
Nubbi fasttes goansta lea: vai bures geavvá juohke ládje, olu eallu šaddá ja olu ruhta čoggo, dan_dihte sii lohpidit riehttásii iežaset ja muhtumin mánáideaset.
Ja dat ii leat boares áigi, go lea velá manjimus dat gullon, ahte leat riehttásii lohpidan iežaset.
Ja go áigi lea dievvan, de biro lea boahtán ja dolvon.
Muhto lea soamis goit beassan eret biros, go lea muitalan olbmuide ja olbmot leat addán dieđu báhppii.
Ja báhppa lea álgán áhpun ja velá nubbi risttahas olmmoš, gii lea rámmátlohkki.
Ja go biro boahtime gulle, de manne ovddal rámmáhiin ja lohke muhtun binnáid.
Ja de biro ii ožžon vuoimmi, de son manai eret das.
Muhto golmma geardde son bođii, ja dat guovttis dagaiga seammá_ládje ein go biro bođii, ja de viimmat fertii guoddit dan olbmo.
Muhto jos eai livččo lean dakkárat, de leai doalvut biro.
Okte lea oaidnán okta olmmoš go biro doalvvui olbmo.
Ja dat doalvvui loktasii dan mađe ahte jur muorragierragiidda guoskkadii soames saji.
Ja ii lean gitta go nuppi gieđas gaccain roahkuhan giehtaváibmosii.
Ja leai dadjan biro dan olbmui man lahka manai, ahte dat olmmoš šaddá dan dilis leahkit máilmmi loahpa rádjái, ja de easka gullat oktasaš duomu, mii dalle boahtá.
Máidnasat.
Stálu birra.
Ja stálut leat dat olbmot, geat leat goase olmmoš ja goase mánnelaš dahe beargalat.
Son leai gievra ja son leai diehtti.
Ja jiehtanas leai maiddá seammálágáš goase, muhto son ii lean vašis olbmuide nugo stállu.
Stállu gottii olbmuid ja borai.
Jiehtanas leai gievra ja son leaige stuoris, ja leai sonnai noaidi.
Ja soai leigga dávjá doarrume, ja soai golggaiga maiddá ovttas.
Okte soai vulggiiga gollemuora lusa váldit gollelasttaid, ja sudnos ii lean eanet go okta čalbmi, iige datge lean go jiehtanasas.
Ja stálus eai lean šatain čalmmit dan rájes go su reaŋga bolddii su čalmmiid.
( Stálu reaŋga lea boaldán stálus čalmmiid, son lea leiken báhkka dani suddočalmmiide, dalle_go leai reaŋgan, ja dan rájes son leai čalmmeheapme.
) Ja son ii oaidnán ii maidege, muhto go leai jiehtanasas okta čalbmi, de soai birgiiga dainna.
Ja okta bártnáš čuovui sudno mielde dan_dihte vái oaidná, gos leat gollemuorat.
Ja de stállu goarpmui gollemurrii, ja álggii čoaggit gollelasttaid.
Ja de ii son oaidnán go ii lean čalbmi, ja de son sihtá jiehtanasas: " Atte munnje čalmmi ", vái son oaidná váldit lasttaid.
Ja de jiehtanas lagadii dan čalmmi, ja bárdni dohppii dan čalmmi.
Ja jiehtanas doaivvui ahte stállu dat válddii.
Ja de stállu átnu: atte fargga sutnje čalmmi.
Ja jiehtanas dadjá: " Mon lean juo addán čalmmi.
" Ja de šattai garra diggi sudno gaskii, ja de suhtadeigga fas, ja de doarráiga, ja doaruiga dassážii_go luoddaneigga goappašat.
Ja bárdni válddii gollelasttaid nu olu go nagadii guoddit, muhto ii bárdni leat gávdnan mannjil dan báikki.
Stálut ja jiehtanas čihke dan báikki.
Go vižže deid jápma stáluid, sii fas ealláje go bohte dálloseaset.
Sin heagga orui ovtta unna visoža siste, ja dan siste leai fárppal, ja fárpala siste leai sávza, ja dan siste leai vuonccis, ja dan siste monni, ja moni siste heagga.
Stálut dahke soabada gaskaneaset, ahte ii galgga guhtege mannat nuppi biirres, iige galgga mannatge nuppiid lusa.
Stálojávregáttis sii ledje dalle_go dahke dán lága gaskaneaset.
Ja sii dolle dán lága juohkehaš.
Muitalus dan stálu birra, guhte lea orron Stálojávregáttis.
Ja dán stálu orrumušas lea ožžon Stálojávri nama.
Ja das gávdnojit mearkkat velá dálnai.
Stállu orui dan seammá Stálojávregáttis.
Ja sus leai áhkká ja bárdni ja nieida.
Ja sii bivde guliid ja gottiid ja sápmelaččaid bohccuid.
Ja stállu leai diehtti dahje noaidi, ja su áhkká leai seammálágáš.
Ja sus leai ruovdebohcci, mainna son njamistii olbmos vuoimmi eret go heahti šattai.
Ja go ii velá birgen, de njamistii heakka maiddá eret, go eai lean dakkár sámit, guđet máhtte lapmut.
Gal sámit leat leamaš olu dakkárat, guđet leat leamaš luođđa- ja ruovdelabmut dahje - diehttit.
Ja stálut godde olbmuid ja borre olbmuid, ja olbmot balle stáluin, ja garve dan báikki, gos stálut orro.
Ja dát stállu orui Stálojávrri čoalmmis, ja dakko leai okta várri oarjjabealde jávrri, ja dat várri leai váldoorohat stálus.
Ja go sámit bohte dan várrái, de stálut dahke ein soames bahá sámiide, muhtumin godde bohccuid, ja muhtumin skihppáhalle sámit dan váris.
Ja de álge sámit dan vári gohčodit Goartovárrin, dainna go gorttohallet máŋgga_ládje.
Muhtumin darváne bohccot geađgegaskkaide, ja muhtumin šadde skierbmán bohccot, ja olbmot seammá_ládje.
Ja muhtumin láhppoje olbmot ja bohccot.
Ja de álge sámit dan vári gohčodit Goartovárrin, ja su namma lea ein dálnai Goartovárri.
Ja dat vuosttaš guoika, go johka vuolgá Stálojávrris, das lea unna luobbalaš, gos stállu álo bivddii guliid.
Ja dan guikii stállu rokkai fanasgeainnu, ja fierahii nu stuora geđggiid, ahte eai nagat dáláš olbmot lihkastahttit, vaikko livččui 20 olmmái.
Iige dan jáhkále, jos ii livččo mearka gos oaidná ahte dat lea duohta.
Ja dan guoikka namma lea maiddá Stáloguoikan dan_dihte biddjojuvvon, ja dat lea velá dálnai seammá namma.
Ja nuorttabealde Stálojávrri, dan várrái lea stállu bidjan nama.
