Mon lean okta sápmelaš.
Mon lean okta sápmelaš, guhte lean bargan visot sámi bargguid ja mon dovddan visot sámi dili.
Ja mon lean ipmirdan, ahte Ruoŧa hállehus háliida min veahkehit nu olu go sáhttá, muhto sii eai oaččo riekta čielgasa, jur got dat lea min eallin ja dilli, deinnago sápmelaš ii sáhte jur juste čilget nu got lea.
Ja dasa lea dát sivva: go sápmelaš boahtá moskkus gámmirii, de son ii ipmir ii báljo maidege, go ii biegga beasa bossut njuni vuostá.
Su jurdagat eai golgga, go leat seainnit ja moskkus oaivvi nalde.
Ja ii leatge buorre sutnje orrut suhkkes vuvddiid siste, gos lea liegga ilbmi.
Muhto go sápmelaš lea alla váriid nalde, de sus lea oba čielggas jierbmi.
Ja jos doppe livččui čoakkánbáiki soames alla vári nalde, de veajálii sápmelaš čilget oba bures su iežas áššiid.
Mon lean jurddašan, ahte dat livččui buoremus, jos livččui dakkár girji, masa lea visot čállojuvvon bajás sámi eallin ja dilli, vai ii dárbbaš jearrat, got lea sámi dilli, ja vai eai beasa botnjat nuppe_ládje, dakkárat guđet háliidit sámiid nala gielistit, ja botnjat viso beare sámiid sivalažžan, go leat riiddut dálolaččaid ja sámiid gaskkas Norggas ja Ruoŧas.
Ja dasa ferte čállit visot dáhpáhusaid ja čilgehusaid, vai boađálii čielggas nu_ahte ipmirda juohke olmmoš.
Ja lea dat nuppiide sámiidenai hávski gullat sámi dili birra.
Dás gullá eanemus Juhkásjávrri suohkana sámiid birra.
Boarráseamos muitalusat sámiid birra, dat maid nubbi sápmi lea muitalan nuppi sápmái.
Dás leat juohkelágáš muitalusat, muhto ii leat vissis leatgo jur njuolga, go eai leat čállojuvvon.
Muitalus sápmelaččaid birra, gos sii leat vuohččan orron, ja got sin dilli lea leamaš, ja mainna sii leat eallán ja gos sii leat boahtán.
Sámiid boahtimušas ii leat gullon, ahte livččo boahtán gosge.
Sápmelaš lea leamaš dáppeorru miehtá Sámi eatnama.
Ja go sápmelaš lea leamaš dáppe mearragáttiin orrume, dalle eai leat leamaš orrut eai oktage mearragáttiin, ja dalle leai buorre orrut sámiide.
Ja sámit leat orron Ruoŧa bealde maiddá juohke báikkis.
Ja eai dalle lean dálolaččat eai gosge; eai sámit diehtán, ahte leat iežá olbmot go sii.
Mon jurddašan ahte sii leat eallán bivdduin vuohččan, guliid ja lottiid ja gotti bivdduin, guovžžaiguin ja visot meahcielliiguin.
Man dihte mon doaivvun dan: go gávdnojit sámegielat namat várppiin dain jávrriin, gos eai dáláš sámit bivdde šatain.
Ja dat lea velá stuorit mearka, ahte sámit leat orron guhká ovttat sajiin.
Dat leat dat rokkit mat leat eatnama siste juohke sajis, gos dološ sápmelaččat leat orron.
Dat rokkit leat leamaš sin goađit.
Ja dahke sii rokkiid dego iežánai meahcieallit.
Ja eanemus oassi dain rokkiin gávdno mearragáttiin ja jávre- ja johkagáttiin, ja dakkár báikkiin gos lea meahcielliid golgangeaidnu, dakkár gos gorsagierragat bohtet oktii, ja jávregaskkat.
Soamis dein rokkiin lea leamaš biergosuodjin ja soamis lea leamaš bivdoroggin.
Dat leai čieŋal ja lohkki nalde, ja go ealit bođii nala, de jorggihii birralis ja son gahčai roggái.
Ja dan rokki vuođus ledje sákkit muoras ja čoarvvis, ja dan nala sorbmahuvai ealit, vaikko_man sorttat ealit.
Eai olbmot gale jáhke daid rokkiid, ahte dat leat leamaš olbmuid dahkan rokkit dahje goađit; muhto dat leat gávdnojuvvon máŋga mearkka dasa - dollasajit, suovvamuorra ja okta njiskun.
Ja leat gale boares sámit ožžon mearkka, ahte dat leat hávdditnai dat rokkit, ja danne eai sámit duostta geahččat dahje roggat vai geahččale; sii ballet dain rokkiin.
Dat lea nu dáhpáhuvvan máŋgga háve, ahte sápmelaš lea nohkkan dan rokki siste, ja de lea boahtán dakkár olbmohámot ja dat lea hupman ja gohčui su eret vuolgit.
Ja su muođut ledje dego jeagil.
Ja lea dadjan: " Ale nohka mu nalde!
" Ja jos ii velá vuosttaš geardde jeagat, de son gohčču nuppádis ja velá garraseappot.
Ja dat leat oaidnán dáid mearkkaid dáláš olbmotnai.
Okta báiki lea Vuoskkonjárgga máddagis, gos gávdnojit olu rokkit, ja das lea maiddá soames olmmoš gohčohallan eret.
Ja dat gale lea muitalan, ahte son lea gottihuvvon ja biddjon dohko dan roggái.
Ja sámit dainna ballet dain rokkiin, eai duostta roggat eaige nohkkat dain rokkiin.
Sámi johtingeainnuid nalde leat rokkit, maid ii oktage dáláš olmmoš dieđe vissásii mat rokkit dat leat.
Muhto de lea árvalus, ahte dat leat sámit orron dalle_go lea leamaš váinnuid áigi, dalle_go leat ruoššačuđit golgan ja goddán sámiid visot maid leat gávdnan, ja dan_dihte leat ferten dahkat eatnanvuoles gođiid ja orrut doppe.
Dušše moadde leat gehččojuvvon, ja jos livččo olu gehččojuvvon, de veajále olu dávvirat gávdnot.
Sápmelaččas leai dakkár luondu, ahte son háliidišgođii gottiid.
Sii oidne olu gottiid ja sii álge bivdit ja reainnidit.
Dálvet vuvddiin, gos leai gassat muohta, de sii álge, doarridedje ja čuoiggahedje dasságo gottit váibe, ja de sii válde lojimusa.
Muhto gal dat lea goit leamaš bahá doallat sin.
Ja go sii leat ožžon muhtumiid dápmahuvvat dahje oadjut, de daiguin lea leamaš álkit eanet oažžut.
Báhkaid áigge, go boazu ruohttá čoahkkái, de sii lávejit muhtumin mannat alla báktegaskii ja dasa cakkadit dasságo nelgot ja oahpástuvvet olbmo oaidnit ja haksit.
Ja dalle leat juo vuohččan sápmelaččat álgán uvhret siiddiide, vai ožžot eanet gottiid alcceset dahje vai lassána eallu.
Dološ olbmot leat bálvalan siiddiid dan ládjenai, ahte eallu šaddá stuoris, ja dat lea šaddan eallu daidda goase duššis.
Ja dein leat maiddá čábbábut bohccot go iežáin.
Muhto eai deid ealut bistte go iežaset áiggi — mánát báhcet geafin.
Ja sámit lávejit ballat deid olbmuid mánáin, ahte dat šaddet geafit, geain leat bálvvosealut.
Ja daid lea dát čálli gullan hupmame, ahte dan olbmos lea bálvvoseallu, ja dat lea hohpi.
Dál eai šatain guliid bivdit olu astan, muhto juohkehaš álgá gottiid bivdit ja sii ožžo nu ollu ahte álge doallat siidda, ja geahččaledje gos lea buoremus orrut ealuin juohke áiggi jagis.
Ja sii leat gávnnahan ' ' johtit seammá ládje go sámit ein dál johtet.
Dalle leai buorre eallit dahje birget, dalle eai lean dálolaččat, eai dárrolaččat eaige ruoŧŧelaččat.
Ja dalle geahččaledje orrut guhkkin lulde dálvet, dassážiigo dálolaččat bohte ja balde sin nu, ahte ferteje heaitit luksa johtimis.
Geasset Norggas sápmelaččat orro mearragáttiin ja atne ealu vuvddiin ja váriin, gos sii háliide.
Dalle eai diehtán sápmelaččat, ahte leat iežát go sii.
Ja dat sápmelaččat, mat orro lulde, de dat álge johtit davás duoddarii, ja dat, mat orro mearragáttiin, dat maid johte bajás duoddarii, ja de gávnnadedje duoddara nalde.
Ja de nuppit balle nuppiin ja de čiehkádalle, doivo stállun ja uldan.
Ja dalle eai sámit diehtán, ahte Ipmil lea, muhto sis leai goit dakkár jáhkku, ahte galgá juoidá bálvalit.
Ja go sii bálvalit juoidá, de dat veahkeha sin.
Ja danin sii uvhreje siiddiide.
Sámiid vuosttaš ballán.
Muitalus das, got lea Sámis geavvan, go olbmot lassánedje ja álge ohcat eatnamiid.
De bohte meara mielde deike dán nuortadavvečihkii ja de balde sámiid eret mearragáttiin.
Ja de sámit báhtare vuovdegierragiidda, ja doppe orro ráfis olu jagiid ja guođohedje ealuideaset dain vuvddiin ja váriin, mat ledje ávdimin dahje orruid haga.
Ja dalle sámit bohče olu mielkki áldduin ja dahke vuosttáid, ja eai sii dalle atnán gáfiid eaige jáfuid.
Sámit borre bierggu, vara ja mielkki.
Dalle leai iđedisgáfe sajis bohccovarrajukca, ja dan sisa mielki biddjui, mii leai geasset válmmastuvvon.
Ja dološ sámit ledje stuorrát ja dearvašat.
Muhto go lassánedje olbmot, de bohte čáhppesbivttasolbmot fas dohko, gosa ledje sámit vuohččan ballán, ja dahke orohagaid jur dasa gos sámit ledje orrume, dan_dihte go sii oidne, ahte das leai čáppa gieddi, maid ledje bohccot dutken, gožžan ja baikán — gos ledje sámit orron máŋga olmmošbuolvva.
Ja de vuojehedje fas sámiid eret sin orohagaineaset.
Ja de fas sámit šadde vuolgit eret, muhto ii lean šatain muorrarádji badjelis, de eai sámit sáhttán báhtarit šatain, de ferteje náđđut.
Ja go eai dárrolaččat šatain ožžon sin ballát guhkibui, de álge rievvut visot maid gávdne, vuosttáid, milkkiid ja duljiid ja gusaid.
Ja soames sámi godde maiddá.
Okta lea dáhpáhus, go bođii dárrolaš Njuorjovuopmegierragii gos ledje sámit orrume.
Ja de dagai dola dasa son vuohččan go bođii dan báikki geahččat, ja de rokkastalai eatnama ja bijai njálbmái ja máisttašii.
Ja sámit doivo, ahte dáža máisttašii dan_dihte, leago šattolaš eatnan.
Ja dan dáža namma leai Jubonaš.
Ja son ii dahkan maidege dan jagi, muhto bođii fas nuppi jagi, ja de ledje sus guoimmit mielde, ja sii dahke darfegoađi vuohččan ja vuojehedje sámiid eret dasnai.
Ja sámit ferteje sirdit gođiid veaháš mátkki duohkái.
Muhto go bohccot guhto boares vieru mielde birra dan báikki, gosa leai dáža dahkan goađi, de suhtai son, ja go gulai sámiid reainnideame bohccuid, de vulge sii doarridit sámiid ja gávdne ovtta, guhte viegai stuora geađggi nala.
Ja son viegai dohko ja časkkii dan sámi jámas.
Ja go son oinnii ahte dat jámii, de son vulggii ruoktot.
Ja go sámit oidne, ahte dáža vulggii eret, de vihke sii dan jápma olbmo lusa ja guoddile hoahpus eret rásiid sisa.
Ja Jubonaš vulggii mannjelaš geahččat dan jápma olbmo, ja go son ii oaidnán, de doaivvui son ahte dat lea eallán.
Ja son dovddai, ahte dat lea stuorimus elolaš, ja namma lea dan sámis Huika.
Ja son manai fas gođiid lusa ohcat dan olbmo maid leai goddán, dan_dihte ahte gáibidit mávssu, go leai su eallu guhton su gietti.
Son logai jo iežas isidin oba dan vuopmegierragii.
Muhto eai sámiin lean šat eatnamat dan mađe, ahte livččo beassan báhtarit guhkibui, ja dainna ferteje sámit orrut dein báikkiin, ja ealut guohtut.
Ja sii árvale álgit soahtat, muhto eai dat duostan.
Muhto dan gottáhallan olbmo bárdni, go son gulai ahte su áhčči lea goddojuvvon, de son dajai vašiidisguin ahte: " Mon vuolggán ja bážán visot vaikko livččo man olu dážat ".
Ja go bártni eadni gulai dan, de son čiegai ruktačorvviid, ja bárdni ii beassan vuolgit dakkaviđe.
Ja ii šat boahtán mannjil dakkár vašši — ja de beasai Jubonaš eallit.
Ja gal velá leat dážat goddán ovtta sámi, Gárasavvona vuloš sámi.
Ja dat rievvun lea dáhpáhuvvan olu gerddiid.
Ja dát lea dušše ovdamearkan, got lea Sámis geavvan.
Olu leat dakkár dáhpáhusat, maid miinai leat gullan, ja dat leat olu dakkárat, maid eat mii leat gullange.
Muhto in mon gille muitalit eanet, go dat gale lea fasti dakkáriid muitalit — muhto go galgá visot čállit, de ferte čállit visot, fasttiid ja čábbáid.
Ja dain seammá sámiid orohagain leat mii sámit šaddan máksit stuora ruđaid ja šaddat ein máksit.
Ja dan_dihte leat šaddan sámit vealggi vuollái dan áigge go norgalaš dagai dakkár lága, ahte lea hui álki oažžut ruđa sámis, vaikko ii livččo velá jur nuge olu sivva go sii lohket.
Vaikko gal dat boazunai ferte dohko viggat, gos lea biebmu ja suodji, go geassetnai boahtá muhtumin nu čoaskkis, ahte galbmojit jámas soames boazu ja velá soames reainnárnai, go lea vuohččan báhkka ja de fáhkkestaga boahtá davádatbiegga ja arvi ja boahtá muohtanai.
Ja dan gale ipmirda, ahte dalle lea čoaskkis, go muohttá váriide ja ordarájiidenai.
Ja dát áiggit leat jur dat stuorimus ruhtaráiggit, vaikko sámit dalle vihket ja gilljot beatnagiin.
Muhto go ii leat gokkoge dakkár vuovdi, gos ii dáža váldde dávstta, de bistet goitge soames saji mannat muoraid sisa, ja de dáksta šaddá dakkaviđe.
Ja dat lea ipmirduvvon, ahte dat lea dážaide dinesin, go bohccot bohtet dan muddui, ahte besset oažžut dávstta, ja das sii ožžot ruđa.
Ja dainna_lágiin ii leat vahágin sidjiide, vaikko sii ieža dan ludjot dego rieban dalle_go ii leat heahti.
Dasa lea dat mearkan, go norgalaš ii suova dahkat áiddiid dakkár geainnuid ovdii, gokko boazu manná lájuid nala, vaikko sámit ieža áigot áiddiid dahkat.
Ja dán áigge sámit fertejit cakkadit bohccuid dohko bajás alla váriid dahje gáissáid nala, gos lea olu sorbmi bohccuide.
Ja lea velá olbmuidenai seammá heakkavárra, dainna_lágiin go leat nu allagat riiddit ja gáissát ja máilmmiálgosaš jieŋat main leat luoddaneamit.
Ja dat leat muhtumat nu čiekŋalat, ahte ii dihtto bodni.
Ja muhtumat eai leat jur nu čiekŋalat, dein gale oažžu soames háve eret bohcco, go fal fuomáša gokko dat lea.
Dan ii goitge oaččo iežá_ládje go báttiiguin luitojuvvo olmmoš dohko, ja son bidjá bátti bohccui gitta, ja de gessojuvvo olmmoš vuohččan, ja de mannjil gesso boazu fas bajás.
Muhto olu duššet, maid eai gávnna, ja máŋga maid sii eai oaččo bajás, go leat nu čiekŋalat ahte eai báttit ole.
Ja dat leat hui váralaččat, deinnago juohke dálvvi boahtá ođđa muohta deid luoddanemiid nala, ja de ii oainne ii olmmoš iige boazu.
Ja go boahtá ealli nala, de gahččá oktanaga luoddaneami sisa.
Ja mearraváriid váralašvuođas álggán muitalit, gos sámit orrot bohccuideasetguin.
Go šaddá báhkka, de bohccot ruhttet dakkár alla jieŋaid nala, gosa ii olmmoš beasa, ja ruhttet čuoikkaid ja báhka sivas alla várreluohkáide, ja bajit bohccot lihkastahttet geđggiid.
Ja de go okta geađgi lihkkasa, de álget fierrat olu geađggit, ja de sorbmanit olu bohccot dainna_lágiinnai.
Ja jos olmmoš lea vuollelis, de lea seammá várra sutnjenai.
Riidin gohččojuvvo dat, mii lea allat ja olu rássi.
Báhkkan boazu ruohttá bajás gáissáide, dakkár báktegaskkaide, gos ii beasa bajás iige vulos, jos ii muitte jur dakko boahtit gokko lea mannan.
Bohccos lea ein seammá luondu go dološ áiggis gottiin; ja gal bohccot sorbmahuvvet muhtumin olles čorragat.
Ja livččo olu dáhpáhusat, maid lean ieš oaidnán, muhto in olle visot čállit.
Čakča- ja dálvejohtin.
Čakčageasi birra.
Sápmelaččaid luksa johttáma birra Norggas, go boazu álgá luksa háliidit su vierus mielde.
Go álgá rássi goldnagoahtit, de boazu háliidišgoahtá jeahkála borrat.
Ja Mearariikkas lea vánis jeagil, Mearariikkas lea eanas sajiin beare rásseeatnan.
De sámit álget rátkkašit dakkár biirriin, gos ii soaba johtit ovttas, dakkár biirriin, gos lea viđa dahje gávcci duháha árvosaš eallu.
Ja boares áiggis eai leat atnán gárddiid, muhto dušše jalges dievás leat sii rátkán, ja jos lea lahka jávrenjárga, dat lea hui buorre.
Ja de das álget nuppi oasi bohccuin baldalit, čuggejit soppiin bohcco bahtii, ja dat manná eret.
Ja dan nuppi oasi bohccuid guđđet livvadit, ja nu mannet nuppi ravdii ealu, ja de botkejit gaskat.
Ja dat lahkki, mii lea báhcán go nuppit leat baldalan bohccuideaset čađa, dat báhcán lahkki lea dál jur čielggas.
Ja de dat vuojehuvvo eret dan meare guhkás ahte ii oidno, vai eai mastta.
Ja dat nubbi lahkki lea ain searveeallu.
Dat livvadahttet das ja álget dan nuppi lahki bohccuid baldalit seammálági, čuggejit bohcco bahtii.
Ja muhtun boazu manná oktanaga nuppe ravdii, ja muhtun boazu lea nu jállu, ahte viggá manjás, iige baldo vaikko časkkálii, ja dan ferte viegahallat dasságo oažžu eret doppe.
Ja dat dahká olu bahás — dat ballájit dat bohccot, mat ledje guđđojuvvon, ja jos velá lea hilbes olmmoš viegahallame, dat baldá olu bahábut.
Ja dat rátkkagoansta lea dakkár, ahte dat ii ábut ahte lea gievra dahje falli viehkat, muhto guhte lea čeahppi rátkit - ja dan čehppodahkii gullá eanemus, guhte lea siivui ja ii vikka hoahpus lihkadit.
Dat guđet suhttet ja álget viegahallat ja velá gilljot beatnagiiguin - ja de bohccot ruhttet ja seahkanit ja de šaddá ođđa bargu, ja dan sivas dávjá suhtadit.
Ja gos leat hilbessorttat olbmot, das lea váivves rátkka ja olu eanet bargu, muhto go leat čeahpes rátkit, dalle lea beali ja velá eanet álkit rátkka.
Ja go dál dat nuppitnai leat čuoldán seammáládje iežaset bohccuid, dál šaddá fas botkenáigi, ja de dál fas botkejit ja dolvot dan báhcán binná fas nuppi guvlui jávkkohahkii.
Ja jos beaivi velá lea, de guođostahttet veaháš ja de livvadahttet ja álget fas seammáládje čuoldit nuppi oasi bohccuideaset.
Ja go leat fas ožžon veaháš čorraga, de fas vuojehit dohko, gosa leat vuosttaš čorraga dolvon.
Ja de dál nohká beaivi, ja de čoagganit isidat čoahkkái árvalit, gosa soahpá bidjat guđege lahki ealus.
Ja go leat soahpan, gosa galget guđege lahki bidjat, de vulget reainnárat juohke lahkkái.
Dat leat dál golbma lahki, okta lahkki lea searvelahkki, ja searvelahkkái galget maiddá rađiiduvvot reainnárat goappašiid lahki olbmuin.
Ja dat dahkko maid_nu.
Ja go lea buorre dálki, de dalle gal reainnárat dollet ealu.
Ja go iđit šaddá, de fas reainnárat bohtet ealuin ja de álget fas rátkit seammáládje go vuosttaš beaivve: čuldet nuppit vuohččan, ja go lea unnon eallu, dat bihttá mii lea searvelahkki, de álgojuvvo guovtti guovllus čuoldit.
Ja de šaddá gaskii dat searvebinná ealus, ja dat lea bahámus áigi.
Jos dalle leat siivvut ja čeahpit, de dalle manná bures ja hoahpus.
Muhto jos leat hilbadat ja čuorbbit, jos álget viegahallat nuppit, de fertejit viegahallat nuppitnai, ja de ruhttet summal dahje seahki bohccot.
Ja dalle lávejit gilljugoahtit beatnagiiguin, ja de ruhttet muhtumin oktiinai.
Ja jos soitet velá soames merkkohagat, dahje dakkár bohccot, mat leat geasset merkejuvvon nuppiid bohccot nuppiid merkii, ja go nuppit dovdet bohccuideaset, de šaddá riidu.
Ja de viegahallet nu olu go nahket ja billistit rátkama — ja šaddet dat velá doarutnai daid nalde.
De šaddet olu eanet bargat.
Dat seahkanedje nu_ahte fas leai ođđa bargu nuppi beaivve, ja suhtadedje nu_ahte álge njuovadit nuppiid bohccuid.
Muhto dološ olbmot dolle nu čorga siiddaid ahte ii lean boazu nuppi siiddas.
Jos manai nuppi siidii, de vižže sii dakkaviđe fas eret.
Ja suolavuođa álgu leai ná: hánes riggát eai atnán bálvváid, ja de ealut besse mannat gosa háliide.
Ja geafibuin ii lean dorvu ii mihkkege.
Sii manne bohccuid manjis ja eai gávdnan alddiset borranbohcco.
De fertejedje váldit riggáin, ja de riggát válde olu mávssu, ja geafi ii nagadan máksit — ja muhtun bijai fáŋgan maiddá.
Ja de ferteje geafit čiehkat maid borre, ja go álggos ohppe veaháš, de lassánii veaháš geardde.
Muhto eai lean visot riggát dakkárat, eai lean go hánes riggát dakkárat.
Ja go dál leat geargan rátkimis, dalle sii johttájit eret ovttaid geainnuid luksa.
Ja jos leat buorit dálkkit, de sii johtet siivvut luksa badjel alimus duoddariid.
Muhto go lea heajos jahki, de álget čakčagease juo garra dálkkit Mearariikkas.
Ja go álget johttágoahtit, de eai oaččo ealuid čoahkkái, ja go ožžot, de lea nu arvi ja muohtti, ahte leat visot nu njuoskasat.
Ja go lea čoaskkis, de galbmojit loavdagat nu_ahte eai sojatge.
Ja de fertejit vuohččan goikadit dakko gođiid nalde ja dahkat hui stuora dola ja das goikadit.
Ja deid biktasiid, mat leat nalde dein olbmuin geat leat meahcis leamaš!
Dein leat njuoskan biktasat nu visot jura liikki rádjái, ja sii leat dalle galbmonnai nu sakka ahte leat juolggit bohtanan ja eai báljo sojatge.
Ja jos meahccái šaddá ja jos iige oaččo dola, de gale galbmo jámas.
Gal dat lea dáhpáhuvvan nunai, ahte galbmon lea jámas boazoreainnár čakčageasis, go leai hui arvi vuohččan ja de njuoskkai jur čađa, ja eai sus lean nu buorit biktasatge.
Ja de álggii muohttit ja šattai nu čoaskkis ahte galbmoje su biktasat, mat ledje njuoskan.
Ja go su biktasat ledje galbmon nu_ahte eai sojadange, de son náđui muhtun geađgegurrii.
Ja eai sus lean dolat, ja de son galbmui jámas.
Ja go johttámuš dál lea nu áddjái, ahte eai beasa mátkái, de šaddá ein čoaskáseabbu ilbmi ja seavdnjadeapput šaddet ijat.
Ja de lea ihkku hui seavdnjat, nu seavdnjat ahte ii oainne ii oktage geađggi iige bohccuid, muhto dušše gullá bielluid ja misiid ruovgama.
Ja de dalle lávejit láhppit soames oasi ealus, ja go dat láhppon bohccot besset vuvddiide, de lea bahá gávdnat.
Ja jos leat davvebiekkat, de leat Mearariikkas hui garra dálkkit, ja lulde leat fas fierttut dalle.
Dakkár garra dálkin, go arvá ja šlahttá, de gođiid nalde njusket loavdagat, ja dakkár dálkki eai jeage loavdagatge, ja de njusket visot gávnnit sistenai goađis.
Ja go firtesta, de álget goikadallat loavdagiid ja muhtumat vulget ohcat daid láhppon bohccuid.
Ja go lea firten, de lea boazu olu lojit go garra dálkin, ja go dat buorre dálki bistá dan moadde deihe máŋga beaivvi, de sámit besset johttát.
Ja go dál leat viimmat beassan johttát, de lea sin johttán dakkár, ahte herggiid nala biddjojuvvojit visot mii lea, ja mánátnai, unnibut ja stuoribut, ja de sii johtet ráidduiguin, ja eallu lea maiddá lahka.
Ja go leat mannjit geargan johttát, de šaddá seavdnjat ovdalgo ollejit luoitalanbáikái, ja de lea hui váralaš.
Dalle šaddet hearggit nu árggit ja álget ruohtadit ja noađit ravggadit eret herggiid nalde ja boatkanaddet lávžžit gaskat.
Ja ruhttet meahccái, ja seavdnjadin ii oainne gosa hearggit mannet — ja de dat hearggit fertejit mannat.
Ja mánát ravggadit maiddá eret herggiid nalde, ja hearggit ruohtadit badjel máná ja duolmmastitnai, muhtumin nu_ahte goase mánná sorbmana.
Ja de fertejit mannat dainna, mii lea velá sin gieđas.
Ja de lea bahá deaivat geinnodaga.
Ja go dál ollejedje dan báikái, gosa lávejit vuosttaš beaivvi johtit, de sii luoitale.
Ja dalle leat sii váiban, ja beaivi lea jo nohkan.
Dál lea hoahppu dahkat gođiid ovdalgo sevnnjoda, dalle álget jo ijat gemodit.
Ja sii dál dahket gođiid nu hoahpus go vehášge háhppehit.
Muhtumat dahket gođiid ja muhtumat čuhppet muoraid; das lea velá soahkemuorra.
Ja go leat ožžon dolaid, de álget borrat bohccomielkki ja vuosttáid, ja gáhkku lea maiddá leamaš manjit áiggiin muhto ii dalle.
Ja de sii bidje čázi duoldat ja juopmomielkki dasa, ja de dan juhke.
Ja nissoniin leai hoahppu mánáid nuollat ja dikšut deid, liekkadallat stuorit mánáidnai.
Deidda lea velá bahát go gietkkamánnái; sus ii leat suodji nugo gietkkamánás lea gietkka suodjin.
Ja go leat borran dat geat leat ráidduid mielde leamaš, de bohtet boazovuojeheaddjit ja buktet ealu gođiid lusa, ja de nuppit vulget reainnidit ihkku.
Ja go dál lea seavdnjat ja arvi, de lea nu seavdnjat, ahte ii oainne ii julggiid ovdiige!
Muhtumin vázzá geađggi vuostá ja muhtumin jávrái ja jeaggái ja muoraid vuostá, ja bohccuid ii maiddá oainne muhto beare gullá.
Ja dat galgá vázzit beare olggumus bohccuid olggobeale.
Ja dat galgá vázzit álohe olles ija ja ii luoitit beatnaga ogohallat.
Beana botke ealu máŋgga binnái, ja de álgá boazu mannat bahábut, go beana ogohallá garrasit.
Ja go lea iđit šaddan, de vuojeha son gođiid lusa.
Muhto ii dalle leat velá guhkki idja.
Ja go lea iđit šaddan, de lea vuosttaš bargu vuolgit ohcat deid herggiid, mat leat mannan nođiiguin — ja go ii lean muohta, de ii lean gávdnanášši buorre.
Ja go sii manne dan báikái gos herggiid biste, de sii vulge dohko, goppos sii dihte mannan, ja go sii vulge de sii gávdne ovttaid nođiid, muhto nuppit noađit velá ledje váili.
Ja go sii beaivvi ohce ja eai gávdnan, de ii lean sis dilli ohcat nuppi beaivvi.
Ja dál láhppoje guokte hearggi ja ovttat noađit, muhto deid sii ferteje guođđit.
Ja go dál fas šattai eahket, de vulggii fas reainnár ihkku ealu mielde ja manai nu got ovdalnai.
Ja go buvttii ealu, de johttájit fas dakkaviđe.
Ja johtet dakkár váriide, gos ii leat šatain soahkil.
Dál fertejit bisánit dakkár báikái, gos ii leat muorra.
Deid alla duoddariid nalde lea gale váivi, vaikko velá livččui buorre dálkinai, go lea headju muorra — dušše skierri, ja soames báikkis lea gaskkas ja dat lea hui buorre buollit, vaikko lea arvinai.
Ja soames báikkiin lea smávva sieđga, muhto jos eai leat goike sieđggat, de lea headju buollit, muhto go leat goikan sieđggat seahká, de lea buorre buollit.
Ja lea velá okta soarttat rássi, mii gohččojuvvo ruvderássin, maid boldet maiddá go ii leat šat skierri.
Dát rássi šaddá velá alit eatnamiidda go skierri.
Ja go lea seavdnjat, de ii oainne; de galgá njávkat, geas leat heajos čalmmit.
Muhto go lea buorre dálki, de gale birgejit sámit, vaikko leat duoddariid nalde.
Go sii dál fas johtet, de sii válljejedje lojimus herggiid, go dihte, ahte dál lea váralaš johtingeaidnu, dakkár ahte jos ballá heargi ja álgá ruohtadit, de gale fierrala vulos.
Ja doppe lea stuora johkagorsa, gosa manná oktanaga vaikko_man olu ja oktanaga cuovkkas.
Dát báikkit leat nu fasttit, ahte ii heajosoaivvat sáhte geahčastit vulos.
Ja go sii dál ledje ožžon válmmasin nođiid herggiid nala, de sii fas johttájedje ja manne dearvan bahás báikki, dát siida, muhto ii leat diehtu, bessetgo visot siiddat dearvan dán báikki.
Sámiin lea okta dáigá, jos vuohččan, go johttá orrunsajis, de lea mearka, got manná vuosttaš sirddagaska, de manná olles mátki nu.
Jos válbi boahtá vuosttaš beaivásis, de lea olles mátki beare válbi.
Ja dát siida lea válbbáskan vuosttaš beaivásis, ja sii dál árvalit, ahte sin dál čuovvu válbi olles mátkki.
Muhto dat šaddá, mii galgá šaddat.
Muhto go leai nu bahás johtolat, de galge gievrramus olbmot ráiddus.
Ja de okta gassa nisu leai, ja son ii duostan ráidui, de son vulggii ealu vuojehit johtolaga.
Ja de son riegádahtii máná jođidettiin, ja de ii lean iežá dorvu go coggat ohcii máná ja vuojehit ein bohccuid dassážii_go ollejit dohko gosa gođiid leat dahkame.
Ja go jokse gođiid, de easka son beasai seŋgii, dakkárii go sámiin leage.
Ja muorra leai heittot dasnai, ja de dikšo dan nu got lávejitge sámit dikšut.
Ja de eai sii sáhttán orrut olles siiddain, ja de siida johttái, ja okta goahti bázii dasa ja guokte olbmo, ja sii válde herggiid veaddit.
Sápmelaččaid golgan- ja bohcco guođohanáigge ja jođidettiin geavvá dávjá nunai, ahte nisu riegádahttá máná, ja de ii leat iežá goansta go máná coggat ohcii ja mátkkoštit ein goađi lusa.
Lea gal surgat muhtun áigge, go leat duoddariin orrume čoaskima áigge.
Muhto go nisu lea siiddas, de son beassá seŋgii go máná lea riegádahttán.
Ii goitge leat dološ áigge Sámis leamaš bolstarat muhto duoljit ja beaskkat ja gálvoseahkat ja soahkerissit — mat leat álo sámigoađis láhtti sajis.
Ja suoinnit biddjojuvvojit duolji nala bađa vuollái dassážii_go nisu lea čorgehan.
Ja sadji divvojuvvo okte juohke beaivvi.
Ja jos eai biestte galbmot seaŋganissonis, de dat dearvvasnuvvá vahku geažes.
— — — Máná dikšuma birra.
Go mánná lea dearvan riegádan, de giessaluvvo ruksesmiesenáhki sisa dassážii_go ožžot čázi liegganit.
Ja go čáhci lea liegganan, de bassojuvvo, golbma geardde beaivvis golbma beaivvi, ja golmma beaivvi geažes álget bassat guokte geardde beaivvis.
Ja vuohččan addojuvvo mánnái bohcco vuššon buoidi njammat.
Dalle eai leat leamaš sohkkarat dáppe Sámi riikkas.
Dat ferte addojuvvot dan_dihte mánnái buoidi njammat, go ii eatnis leat mielki.
Ja dat lea váralaš bávččagit, go eadni álgá vuosttaš jándoris mánáin bargat ja njamahit.
Muhtun nissonat leat nu roahkkadat, ahte álget bargat guovtti jándora geažes, go dovdet ahte sii leat dearvašat — ja de leat šaddan nu skihpasat, ahte leat šaddan veallahit máŋggaid mánuid, ja leat muhtumat jápmánnai dakkár roahkkatvuođain.
Ja jos eadni jápmá dahje jos nissonat bistet čiččiid galbmot nu_ahte bohtanit ja sidjot ja nohká mielki, de máná šaddá bahá biebmat.
Muhtumin lea mánná hávkan eatni goaŧu sisa, ja de lea goansta ahte ii čuohppat nábi galgga, geahččaluvvo bivdit heakka ja njammojuvvo njunneráiggiid ja njálbmeráiggiid, ja dainna goansttain lávejit oažžut heakka mánnái.
Ja jos lea botnjasan juolgi dahe giehta dahe soames iežá báiki, de njulgejuvvo dakkaviđe ovdalgo stirdot dávttit, ja jos ii biso muđui, de galgá gurpat dakkár muorain mii soahpá juste.
Ja jos mánná lea váillat dahe miige sivaid mánás, de ii galgga muitalit eadnái.
Muhtun lea nu heaigu, jos gullá mánás mangelágáš siva, de seahkana jierbmi.
Muhto mánná dál bassojuvvo, dego ovdalis lea jo muitaluvvon, ja de gissojuvvo liinniid ja bohcconáhkiid sisa ja biddjojuvvo gietkama sisa.
Ja dan siste lea mánná ihkku ja beaivet, orodettiin ja jođidettiin dahe mátkkoštettiin, geasset ja dálvet.
Ja gietkka lea dahkkojuvvon: murrii gohppojuvvon roggi nu stuoris go mánná lea, ja oaivegeaži nala lea dahkkojuvvon alit, man vuolde lea máná oaivi.
Dat lea sojahuvvon iežá muoras, vai doallá loktasis sujiid vai ii mánná hávkka.
Goahki lea dahkkojuvvon soagis, mii sojahuvvo, muhto iežá oassi lea dahkkojuvvon beazis, roggojuvvon roggi.
Darffit biddjojit gietkama vuđđui ja de liinnit ja iežá suojit, bohccomiesenáhkki ja oaivvevuollái dolgebolstarat ja njoammila dahje njála náhkki.
Ja muora birra lea bohcconáhkki sisttis, ja bajil 7 gárrojuvvui boares áiggis sistebáttiin muhto dál gárret láigebáttiiguin.
Dálvet golggadettiin lea guovttegeardán skoađas birra gietkama, vuohččan lea sisti birra, mii gal adnojuvvo geasset ja dálvet, muhto dálvet adnojuvvo nubbi skoađas nalde, mii lea dahkkojuvvon gápmasiin.
Máná oaivvi badjel manná golmmasuorat báddi maiddá, ja dasa leat biddjojuvvon máŋggafearggat helmmot ja silbaboalut, vai mánná daidda geahččá ja ádjána ja vai eai ulddat beasa lonuhit.
Dat leat boares áiggis sámit ožžon diehtit, ahte ulddat leat lonuhan máná hui hoahpus, go mánná šaddá báhcilit akto goahtái.
Ja go dan dakkaviđe fuomáša ja álgá risset máná buolli gaskasiiguin, dalle váldet ulddat mánáset ruoktot ja addet nuppi ruoktot.
Muhto jos ii daga nu, de massá dearvvaš mánás ja oažžu dakkár máná, mii ii šatta ja lea váillat.
Go lea čoaskkis, de galbmo gietkka dan_botta_go mánná bassojuvvo, ja de adnojuvvo báhkka geađgi gietkama siste vai bissu liekkasin.
Ja dat geavvan lea máŋgga geardde nu, ahte ii muitte eadni váldit geađggi eret gietkama siste ja de šaddá mánná biddjojuvvot báhkka geađggi nala, ja de gal buollá čielgi.
Mánná bárgu, muhto ii eadni dieđe, mii lea mánás go bárgu, muhto ferte goitge nuollat.
Ja de easka oaidná got mánás lea geavvan, ja de eadni rávki dál šaddá moraštit ja čierrut nu garrasit ahte goase jierbmi seahkana.
Ja das šaddá mánnái garra gihpu, ja go dal viimmat buorrána, de ii goitge šatta jur dearvvaš olmmoš.
Muhtumin šaddá roaŋkečielgi.
Go mánát leat šaddan dan muddui ahte vihket olgun, de šuvččagit muhtumin suorpmat, ja bárdnemánáin šuvččaga gurbmá dahe cibe, ja jos eai ipmir dakkaviđe čárvut muohttagiinna, de gahččá eret dan ráje go lea suvččagan dahe galbmon.
Sámis leat maid virgeolbmot visot.
Vuosttaš lea isit ja de eamit ja de reaŋga ja de biigá ja de mánát.
Boarráseamus lea muorranorki, nubbi lea dollacoggi ja goalmmát lea guonnamugga, njealját lea eatni jiellat, viđat lea áhči jiellat.
Sámemánáid skuvllagurssiid birra.
Viđa jagi skuvllat leat buorit geafes sámiide, go skuvllas leat dan áiggi go eai velá leat dan mađe ahte barget biepmuset ovdii.
Ja lea datnai, ahte ohppet lohkat ja čállit ja rehkenastit, vai eai beasa beahttit juohke sajis gávpeolbmot ja láddelaččat, mat leat olu ovdal beahttán rehkegiiguin ja jugahemiin.
Muhto billista dat fal sámemánáid.
Dat ohppet gale buori oahpa, muhto ohppet dat olu joavdelasaid.
Ja dat, ahte sis šaddá olu láddelaš luondu, ja sii šaddet buoremus oahppanáiggi eret sámiid siste, ja de sii ohppet beare látteeallimii ja eai sámieallimii oahpa eai ollenge.
Ja luondu rievdá maid, sámiluondu láhppo ja látteluondu šaddá sadjái.
Ja olu dan ruvnnaskuvlla mánáin leat raddevigagat.
Muhto go eai leat skuvllat sámiid oami gođiin, de fertejit bidjat dohko, gos skuvllat gávdnojit, vaikko ii leat vuogas.
Muitaluvvo mánáid golggaheami birra jođidettiin.
Go mánná lea ein unni ja geahpas, dalle lea álki guottehit gietkamiinna hearggi siiddus, nu got sámit guottehit iežánai gálvvuid 20 gilo deattu goappat bealde.
Muhto go mánná čierru garrasit, de lea gale váivi čadnái njamahit hearggi nalde, muhto ferte goitto — ja gierdá dat gale!
Jos mánná lea ila čirrolas, de ferte eadni guoddit máná ieš ja huiskkuhit gieđaid nalde ja dávjá njamahit.
Stuorit mánáid birra.
Go mánná lea stuorit ja losit, de ii šat naga heargi.
Go lea mánná 4-jahkásaš, de ferte riidet hearggi čielggi nalde, juogo lea fiertu dahe arvi dahe čoaskkis.
Ja dál gale mánát gollot ja váibet nu_ahte eai maŋážassii biso hearggi nalde, deinnago leat galbmon.
Hearggi nalde lea nu čoaskkis, gos bossu biegga vuolil ja juohke guovllus.
Dat mánát, maid heargi nagada guoddit beallin, daid sáhtte suddjet olu buorebut.
Dat mánát, mat leat gietkamis, dat bivvet olu buorebut.
Ja go mánná lea šaddan nu stuorisin, ahte ii heargi nagat guoddit, de ferte mánná viehkat ieš, vaikko lea gale garra ráŋggáštus, jos velá leat garra ilmmit, arvvit ja muhtumin muohtaguoldu.
Ja dat váibet nu_ahte eai veaje manjemustá eai ollenge.
De ferte olmmoš guoddit — dakkár johtolagaid: johttojit guokte beanatgullama ja muhtumin guhkit.
Ja seammálágáš váivi lea badjelmeari boares olbmuinai: guhkes johtolagain váibet ja de šaddet idjaduvvat meahccái, ja gal dat šaddet goallut nu sakka.
Ja gal muhtumat leat jápmán johtolagaid nalanai, eaige dat leat astan deid ohcat — leat máŋggaid jagiid mannjil oaidnán dávttiid, muhto eai dat dein atnán vára eambbo go bohccodávttiin.
Dás muitaluvvo veaháš garra dálkkiid johtima birra badjel duoddara.
Dat gale lea bahá johtit, go lea muohtaguoldu duoddara badjel jođidettiin.
— Ja siida johttái ja de álgá guhkes johtolagaid johtit.
Ja doppe lea goitge čoaskkis, vaikko leage buorre dálki.
Ja de šattai nu čoaskkis ja guoldu ja nu garas biegga, ahte bálkkui herggiid veallut ja nođiid eret herggiid nalde.
Ja riidejeaddji mánát bahámusat galbmoje, ja váibe nu_ahte eai šat bisson hearggi nalde.
Ja gieđat leat galbmon nu_ahte eai nagat doallat spahkáoivviin gitta.
Ja dat boares olbmot, mat leat 80- jagi boarrásat, sii leat vuoimmehuvvan ja sis leat heajut čalmmit, ja sii eai nagat vázzit nu_ahte jođále johtti siiddas, ja sii váibetnai nu_ahte eai veaje guhkes beaivásiid vázzit ovttatmanos.
Ja de sii fertejit orrut ija meahcis ja eai sii oaččo dolage muhtumin, ja vaikko velá oččolege ovtta dola, eai sii veaje goit skirriid gaikut nu olu, ahte bistá olles ija dolla, ja sii dalle galbmojit nu_ahte goase heagga manná.
Ja go lea velá garra dálki, de lea velá bahát, ja dasa ii leat goansta ii miige, ii nagat heargi guoddit iige olmmoš.
— — — Ja go siida luoitala dasa, gos lea veaháš skierri ja boazoealát, de nissonat njamahit mánáid ja stuorit váiban mánáid govččadit vai eai galbmo.
Go leat olu ja njuorahat mánát, de sii čirrot nu olu go nagadit, muhto ii ávtte, sii fertejit orrut gietkamis.
Ja stuoribut maid čirrot, go lea čoaskkis.
Ja beaivvis lea áigi ja mannjit, sevnnjodeame, ja das lea váibbasvuohta ja hoahppu; gaikut skirriid muhtumat ja nuppit goađi dahkat ja gálvvuid bidjat čoahkkái.
Ja dat muorra lea nu heittot, ahte ii oaččo dola muđui go ráhpot dakŋasiid siste — ja vánis velá datge.
Ja go dola ožžot, dalle lea hoahppu nissoniin nuollat gietkkamánáid ja dikšut deid.
Ja iežát ráhkadit biepmuid, ja go leat biepmut ráhkaduvvon, de borret.
Ja de dat, mat leat ealu vuojeheaddjit, buktet ealu goađi lusa livvii, ja de vulget fas iežát ealu reainnidit, ja lea jo seavdnjat idja.
Ja sii guođohit dasságo šaddá nubbi beaivi ja de vuojehit goađi lusa ja de johttájit fas dakkaviđe.
Muhto johtet sii fal nu hoahpus, go ollejit daid bahámus duoddariid badjel, vai ii jovssa garra dálki.
Ja dološ áiggiid leai buorre orrut juohke báikkis, go leai buorre jeagil.
Ja sii orro duoddariid naldenai, gos leai vehášge skierri, dainnago duoddara nalde lea lodji boazu.
Doppe leai álki bohčit áldduid, ja sii dološ áiggiid olu bohče.
Muhtun oassi sámiin, dat geain leai unnán eallu, sii ferteje bohčit mielkki biebmun, go ii lean iežá biebmu go mielki ja biergu.
Ja sii bohče gale nu garrasit geasset, ahte šattai boazovihki juohkelágáš.
Dat garra boazodávda gal gottii olu bohccuid, ja dat leai velá dakkárnai, ahte darvánii dego iežánai darváneaddji dávda; jos mastaledje dakkár siiddain gos ii lean dávda, de darvánii dakkaviđe.
Ja go leai alimus vuoimmis dávda, de darvánii luottainnai.
Ja dat siiddat, main ii lean vihki, dat balle dan siiddas geas leai vihki, ja garve guhkkin doaresbeali.
Ja báhkka gesiid dat leai bahát vihki, dalle jámii nu olu ahte eai ollen náhkiidge njuovvat visot, vaikko njuvve čuohteviisan, ja biergu ii borahan go jur soames bohccos.
Ja dainna sii bisso geafin, dat geat ledje nu garrasat bohčit.
Ja dat dávda lea dakkár, ahte bohccuid gaccat šluppagit ja sidjot, ja sarváin bohtanit guoccagat dahje čahkarat ja áldduin rubbot čiččit ja misiin rubbot njunit.
Bohčima birra.
Sii dalle atne dakkár goanstta, ahte vuide álddu čiččiid bohcco baikkain, vai ii miessi njamat álddu.
Ja okta iežá goansta lea velá dát: čatne álddu čiččiid ulloláiggiin, vai ii oaččo miessi njammat — ja go álddu láhpii, de boatkane čiččit.
Ja dát dahkko dan_dihte, go miessi beassá njammat, de son njammá álo nu, ahte ii leat mielki ii miige áldduin bohčimuššan.
Dat áigi leai ovdalgo nuortan bohte sámit, de dat oahpahedje got galgá reainnidit bohccuid, ja go ohppe visot reainnidit de álge ealut šaddat.
Eaige leat Čohkkiras sámitge máhttán reainnidit jur riekta, ja dainna ii leat beassan lassánit boazu nu_ahte livččui dievvan eatnan boazoeatnatvuođain, nugo lea dál dievvan, ahte ii leat sadji, go šaddá vehášge heajut dálvi, de fertejit jápmit, soames oassi bohccuin.
Muhto ii dán áigge šat leat geasset boazodávda nugo lea leamaš dáppe Čohkkiras suohkanis ovdalgo bohte nuortasámit, jur dat sámit, guđiid nala guddet Juhkásjávrri sámit ahte dat leat buktán suolavuođa deike.
Muhto eai leat ilmmuhan dan, ahte dat leat buktán buori oahpanai mielde.
Ja dat lea ášši ieš vihtanin, ahte eai leat máhttán bohccuid riekta reainnidit, go lea leamaš sadji nuortasámiide.
Eaige dat leat boahtán guoros, dein leat leamaš bohccot mielde.
Ja dat lea maiddá duohta, ahte gal doppe čuvvo soapmásat suollagatnai.
Muhto váldoisidat ledje siivo olbmot: Jonne Lásse ja Dommos Jovnna ja Beahkká-fáre, ja dein leai olu boazu.
Ja gal daidda šattai eallu nu hoahpus geat máhtte reainnidit bohccuid.
Ja de doivo dat orru sámit, ahte dat suoládedje sin bohccuid — ja gal dat soames reaŋggat suoládedjege, muhto ii leat diehtu leago jur nu stuoris go lea guottehuvvon.
Gal dat lea oidnojuvvon, ahte vierrobeatnaga nala ruhttet visot ja gásket nu garrasit ahte jos eai beasa olbmot áhpun, de gásket jámas.
Ja dáidá olmmošnai seammálágáš.
Dás lea goit veaháš mearka, ahte lea olmmošnai, dákkár sápme-olmmoš.
Das lea ovdalis máinnašuvvon dan birra, ahte nuortasápmi lea buktán suolavuođa deike — muhto dáppe leat leamas Juhkásjávrri riegádan sámit suollagat ovdalgo nuortasámit leat buktán oahpa deike.
Okta lea, man namma lea Nirpi, guhte leai suola.
Ja son okte bođii muhtun siidda lusa go siida leai johtime Beardojohkagátti bajás, ja sis ledje olu bohccovuosttát herggiid nalde.
Ja go son leai hui gievra ja háhppil, son diđii ovtta ` báikki gokko son njuike rastá Beardoeanu.
Ja go ráiddut bohte jur buohta, de son čuohpastii niibbiin vuostánoađi hearggi nalde ja bálkestii sealggi nala ja viegai eatnogáddái ja bálkestii dan noađi rastá ja ieš njuikii maiddá rastá stuora joga.
Ja dat sápmeriehpu viegahii manjis, muhto ii son beassan rastá.
Ja dat háiki lea ožžon nama dan rájis Nirppihaskkahat, deinnago leai dan sámi namma Nirpi.
Ja ii leat gávdnon nubbi sápmi guhte lea dakko njuiken rastá Beardoeanu, mii lea nu stuoris ahte sorbme olu bohccuid — ja son leage nu fasti ja alla goržžit ja bákti guovtti bealde.
Dat johka lea dego duoldi báhti, ja goržžit borššodit nu_ahte suovvan čuožžu, dego livččui stuora dolla dahje muohtaguolddut.
Ja jos muitaluvvo velá okta olmmoš, nama ii soaba bidjat.
Son lea maiddá leamaš hui suola, ja su mánát leat maiddá leamaš seammálágážat ja leat leamaš stráffas máŋga gearddi ja leai okta, guhte suoládii Njoalpá Jovnna-váinnis biepmuid meahcceáittis, mii leai duoddara nalde.
Ja go Njoalpá árvidii, go dat láhppui, ahte de son lea dál mannan suoládit su áitti, ja de vulggii ohcat ja gávnnai gosa leai dolvon.
Ja de njágai su lávvui ja de suotnjalii lávvui, ja suola ii háhppehan ii maidege — gal sus leai bissunai dan suollagis, muhto ii son háhppehan báhčit.
De Njoalpá njuikii nala ja de gesii olggos ja rissii nu garrasit, ahte son álggii rohkadallat ja lohpidii, ahte ii son suolát šatain eambbo.
Ja de Njoalpá válddii mielddis ja doalvvui olbmuid lusa.
Ja gal dat leat ein máŋga dakkár suolasámi leamaš, guđet eai leat guovddagat eaige guovddagiid sogat.
Ja gii sihtá dadjat duođa, de ferte duođaštit duohtan.
Ja dás lea goit duođaštus, ahte ii leat visot boahtán guovddagiid mielde suolavuohta.
Bohcco dávddaid birra.
Vuosttaš lea šlubbu ja 2 ) geardni, 3 ) njunnevihki, 4 ) ruodnu, 5 ) čagarvihki ja dakkár vihki, mii dahká bohtanit sahte saji, oaivvis ja čielggis ja čoarbbealis.
Ja livzávihki ja oaivevuorra — ja dasa lea goansta čuohppat beljiid eret.
Ja okta vihki lea dakkár, ii leat nu vuoimmeheapmige, muhto jorrá birratbirra álo, muhto ii ruohta, muhto vázzá birra jorbadassii.
— Čilgehus veaháš daid ovdalis muitaluvvon bohccuid vihkesorttaid birra.
Šlubbu lea dakkár, dat bohtana gazzagaska ja de álgá siedjut.
Ja njunnevihki lea dakkár, dat ruobbu njunni, ja dat álgá njuokčamii ja njálbmái ja manná čoddagii ja de geahppáide ja de goddá.
Ja geardni lea dakkár, ahte dat ruobbuda ruovssi ja bohtteha ja de siedjuda nu_ahte gahččet eret, olles ruoksi, ja de áldu njoallu, ja de darvána njálbmái ja manná geahppáide ja goddá.
Ja čagarvihki lea dakkár, ahte dat bohtteha čahkara nu_ahte lea nu stuoris ja fasti.
Ja ruodnovihki lea dakkár, ahte dat boazu čeagŋu álo dego livččui gožžame, muhto ii boađe ii miige.
Ja dat vihki álgá gožžaoaris ja manná sisa gožžaráhkkui ja álgá siedjudit visot siskilušaid ja de goddá.
Livzávihki lea dakkar, ahte boazu lea muhtumin hui dearvvas oaidnit muhto guoirrada ja muhtumin boahtá dakkár, ii biso čuožžut bađageahči bohccos, dušše oaivegežiin geassá bađageaži.
Ja dat vihki lea dálvetnai muhto ieža vigit nohket dálvái.
Muhto šlubbu bistá muhtumin olles dálvvi, muhto ii nu bahá leat goit go geasset, deinnago ii leat go muhtun bohccos.
Báhkka gesiid lávejit olu bohccot čalmmehuvvat — dat leat dakkar lottit mat bostet čalmmiid bohccos.
Ja šaddá dat dainnanai čalmmeheapmin, go váibá giđđat nu_ahte nohká čalbmebuoidi visot čalmmis eret, ja de rokkaga čalbmi dego jápma bohccos.
Ja jos časká niskesuona nala de maiddái diiget čalmmit.
Ja lea akta vihki bohcco čalmmiin, mii šaddá dávjá mii gohčoduvvo, dieigečalbmi.
Ja de dasa lea dálkkas: dihkki biddjojuvvo čalbmái, ja muhtumin rišša.
Ja báhkka geasi leat dakkár divrrit, mat njuikot, ja go dat leat olu de lávejit boares olbmot lohkat, ahte dalle šaddá šlubbovihki.
Veháš dálkasat dáidda ovdalis muitaluvvon bohcco dávddaide.
Šlubbui lea dálkkas, go vuolat visot dan ráji, go lea vihki, ja de vuoiddat dakkáriinna, mii lea vuššojuvvon muoraid bárkkuin dassážii_go lea suohkat dego bihkka, ja sálttiin seahkálaga.
Ja dat seammá lea dálkkasin njunnevihkáinai, ja čagarvihkái ja laskkiidanvihkái.
Ja ruodnovihkái galgá mearavuoiddas ja vuodja ja bihkka ja ruvttat, ja dat vuššot ovttas ja de njoarrat sisa.
Geardnái galgá dahkat gazzavuojaš ja beahce- dahje guossagáhčiin vuoššat seahkálaga ja de vuoidat dainna.
Ja misiid njunnevihkái lea maiddá dát dálkkas.
Jieska lea bahá, dasa ii leat dálkkas iežágo dat go juomitbealli gáská.
Livzávihkái ii leat gávdnon dálkkas, muhto lea okte dahkkon dálkkas: go njoarrá garra romma dahje konjáhte, ja de gálgá čatnat gitta bohcco, vai ii oaččo biepmu jándorii — de dearvvasnuvvá.
Muhto go olles ealut álget, de ii dat ábot, iige daidda olle iige duostta, dein lea nu bahá hádjanai, ahte dahká bahá olbmuinai, mat šaddet oktanaga čuohtin skibasin ja skihpet veaháš áiggi — ja de jápmet čuohtin oktanaga, go lea alimus.
Dás vuollái čallojuvvo bohcco vašolaččain, mii ii leat čállojuvvon ovdal.
Bierdna lea maiddá bahá.
Jos gávdná áldoealu, son goddá misiid olunai, jos fuomáša ahte deid son joksá — muhto stuora bohccuid son ii olu oaččo: jos ovtta oažžu, de son dan borrá visot.
Muhto jos olmmoš boahtá nala go lea borrame, de son lea dalle vašis, son dalle ruohttá nala ja gaikkoda olbmo.
Ja jos olmmoš álgá doarrádallat giđđat, de son dallenai suhttá ja manná doaresbeallái luotta jur luoddagurrii, ja go olmmoš boahtá, de son rohkkáha ja spežže oaivvi cuovkkas.
Bierdna lea máŋga geardde goddán sámiid.
Návdi lea stuorimus vašolaš bohccui.
Son goddá bohccuid olles jagi birra juohke áigge.
Ja son lea muhtun soarta nu speadjár, ahte goddá go boahtá čoahkeellui, son goddá nu olu go háhppeha, muhtumin ovtta ijas 10 ja 20 ja 30.
Ja dálvet go lea muohta gasson, de goddá ovtta ijas 40 ja velá 70- nai.
Geatkki birra.
Geatki lea maiddá bahá dálvet.
Go gassu muohta, de son joksá bohccuid, ja son maiddá goddá ijas loginai.
Ja giđđat, go cuoŋuda, dalle maiddá son goddá bohccuid ja giđđat misiid — son goddá olu misiid — ja jos lea nealgegiđđa ja leat váibbahat bohccot, dalle geatki goddá olu bohccuid.
Ja njálla ja rieban maidda goddiba misiid olu giđđat, ovdal_go čálget.
Ja goaskin maiddá goddá misiid.
Dat lea velá bahát go njálla — goaskin goddá čearpmahiidnai.
Ja dálolaččaid beatnagat ja meara beatnagat borret soames misiid — ja borret sámiidnai iežasetnai beatnagat soames báikkiin.
Muhtun vašolaččat leat čuoikkatnai bohcco nala.
Go báhkka šaddá, de eallájit nu olu dakkár lottit, mat bohtet ja doarrádallet bohcco ja go besset nala, de darvánit dakkaviđe.
Okta lea dakkár, mii manná njunneráigái ja baiká dohko, ja dat dahká sávlagiid, mat goddet giđđat bohccuid, jos leat váibbahat.
Ja nubbi loddi lea, mii darvána bohcco čielggi nala ja dat dahká gurpmáid, mat giđđat goddet váibbat bohccuid — dat laskkiidahttá bohcco čielggi.
Ja dein lottiin boazu ballá nu_ahte ruohttá duohku diehke ja ruohttá alimus váriid nala ja gáissáid nala, gos lea gálloseabbu, gos leat olu muohttagat ja jiehkit.
Muhto doppe ii leat rássi iige jeagil.
( Boazu ii šatta iežá áiggi go geasset, ja go lea báhkka geassi, de šaddá heajut boazu.
) — Ja daid lea addán norgalaš sámiide muhto ii iežá muđui go máksá nu olu go sihtá, vaikko ii livččo vahátge šaddan.
Bohcco borran- ja livvadanáiggi birra.
Boazu livvada iđedisgukso šattadin, ja dat gohččojuvvojit guovssolivat.
Ja de guohtu gaskabeaivvi rádjái ja de livoda gaskabeailivvii, ja de guohtu eahkeda rádjái ja de livoda guovssovuodjunlivvii.
Ja de vuolgá ja guohtu gaskaija rádjái ja de livoda gaskaidjalivvii.
Dat ii leat goit iežá go buori guohtun áigge nu vissis livat oktanaga, dáid ovdalis muitaluvvon áiggiid, dan sivas go nealgejagiid eai bohccot oaččo biepmu oktanaga, ja dainna sivain šaddet livvut dalle_go guhtege oažžu biepmu.
Ja ii boazu astta dahje eale guhká livodit nealgejagiin, ja vaikko leage guohtun, muhto go lea heajos jeagil, de ii boazu eale guhká livodit.
Muhto go lea buorre jeagil, de livoda nu guhká ahte reainnár oažžu oađđit nu olu ahte vuoiŋŋasta bures — ja go lea geahpas nohkkat, de gullá dakkaviđe go vuosttaš boazu lihkká.
Go álget lihkkat livain, de miesit álget ruovgat, ja dalle ii váibba dakkár olmmoš.
Ja leat dat olu lojitnai bohccot, go lea buorre jeagil ja lea fiertu.
Muhto dakkár olmmoš, gii lea lossat nohkkat, son gale báhcá nohkkat livvasadjái.
Ja go viimmat moriida, de ii dieđe, gosa lea eallu mannan, jos lea bievla.
Muhto go son manná vuostebiggii, dahje go son diehtá, gosa dan báikkis háliida boazu, de son manná ja guldala ja dainna goansttain gávdná ealu.
Ja jos eallu lea mannan visot ovtta guvlui, de gal oažžu fas ealu čoahkkái, go leat guokte olbmo nugo lávejit.
Ja go soai leaba gávdnan ealu, de soai vuolgiba guovtti beale vázzit birra ealu olggumuš bohccuid olggobeale — iige fal luoitit beatnaga rohkkáhit.
Muhto jos lea soames oassi mannan iežá guvlui, de gale son láhppo.
Muhto gal dat soames háve láhppojit dakkár reainnárat, go lea arvi ja garra biegga.
Dalle ii gula iige oainne, dalle lea nu seavdnjat ahte ii oainne ii maidege, iige dalle livvat boazu go jur veaháš, ja lea hui manni.
Muhto go leat buorit reainnárat, gal dat dollet čoahkis ealu ja vuojehit goađi lusa guovssolivvii.
Muhto dat galgá vuojehit seavdnjadin, vai olle goađi lusa go jur álgá guovssu, dalle lea dat livvaáigi.
Ja go čuvggoda vehášge, de álget bohčit áldduid, ja go leat geargan bohčimis, de vulget fas nuppit reainnárat ja guođohit beaivvi ja eahkedis fas buktet goađi lusa, ja de fas bohccot.
Ja dat seamma reainnárat leat nohkkan beaivet, ja sii dal vulget fas reainnidit.
Ja go nu lea dahkkojuvvon de dat gohččojuvvo beallevuorrun.
Muhto go lea muohttaga áigge reainnideame, de lea olu čuovgadeabbu idja reainnidit, ja jos nohkká livvabotta ja biestá mannat ealu, de lea álki guorrat muohtan luottaid.
Jos ii leat garra guoldu, gal dalle joksá.
Muhto go ii gávnna ealu, de lea nu ahkit reainnárii, jos velá lea mánnálaš: son viehká ja čierru ja ii dieđe gosa galgá mannat, ja dakkar ii gale gávnna ealu, son láhppo iešnai dávjá.
Ja go sámit ollejit lullebeallá duoddariid, de álget orodit dakkár báikkiin gos lea bohcco biebmu, vaikko lea headju muorra.
Muhto eai sii oro ovtta_ládje juohke jagi.
Ja go sii ollejit dan rádjái, gos sii lávejit giđđat orrut ja guođđit dálvesujiid ja iežá dálvebiergasiid, biepmuid, gierresiid, de sii bisánit daidda lahka vai besset lonuhit sujiid, dálvvi váldet ja geasi guđđet.
Ja de dan lahkosiin sii orrot ragatáiggi.
Ja ragat álgá Mihkkala áigge, ja váldoragat ii leat eanet go guokte vahku.
Váldoragat áigge eai rikkis sámit vuojet olu eaige háliit vuojehit gárdái, deinnago dalle sarvát leat hilbadat.
Jos eallu čoahkkana ila čoahkkái, de álget sarvát ruohttat ja háskat ja doarrut;, juohke unna sarváš, ja dalle lávejit sorbmet bohccuid jos lea unni gardi ja olu bohccot.
Ja dan áigge sámit lávejit sarváid gáskit ovdalgo rahkkájit.
Dat gaskimuš lea na: Dat sarvát, maid eai háliit guoirat rahkamiin, daid gasket.
Vuohččan njoarostit gitta ja de botnjet vuollái, muhto dat leat dalle nu gievrrat ja hilbadat, dat lea heakkavárra — dat galgá hahppil ja čavgesgieđat.
Ja go leat vuollái ožžon, de nubbi doallá oaivvi ja nubbi manná bađabeallái ja coggala oaivvi guovtti mannjejuolggi gaskii bálluid rádjái ja gieđaiguin doallá birra bađa ja de gáskkista bániiguin bállu vuohččan gaskat.
Muhto galgá váruhit, ahte ii fatnal bállosuotna.
Ja go lea bállu ožžon gaskat, de galgá čarvut suorpmaiguin dassážii_go šaddá nu liđbmat dego jukca.
Ja de čállet gulgii mearkka, ahte dat lea gáskojuvvon.
Muhtumat čallet iežaset nama ja muhtumat čálistit dušše golbma sázu čeabehii mearkan dahje dakkára go iešguhtege anii, muhto eai dat lean bustávatge.
Ragatáigge leat sarvát hui hilbadat.
Muhtun sarvát bohtet olbmo nala — ja meahccečorragiin lea buot bahámus boahtit olbmo nala.
Jos ii beasa muora dahje geađggi duohkái, de lea heakkavárra: dat galle skuollju olbmo cuovkkas, jos velá lea geahnohis olmmoš.
Varis bohccuid namat.
Dat lea nammamolsumuš varis bohccuin juohke jagi.
Vuosttaš lea varis čearpmat ovttajahkásaš, ja guovttejahkásačča namma lea varit ja dat maiddá rahká veaháš.
Ja golmmajahkásačča namma lea vuobis, ja njealjejahkásačča namma lea gottodas, ja viđajahkásačča namma lea goasohas ' ja guđajahkásačča namma lea máhkan, ja čiežajahkásačča namma lea nammaláhppu.
Gáskit álget jo njealjejahkásačča geafes olbmot, muhto riggát eai gáskke ovdalgo šaddá olles šaddui, viđajahkásaš ja guđa- ja čiežajahkásaš.
Ja dápmanahki lea buoremus njealje- ja viđajahkásaččas.
Dat šaddet sávrres hearggit, mat dábmojit njealjejahkásažžan, muhto unnibut dat šaddet, jos vuosttaš jagi barggaha dasa ahte váibá.
Muhto dat galgá dápmat, dušše dápmat iige barggahit dakkára mii lea dušše njeallje jagi boaris.
Muhto dat mii lea boarrásit, vihtta ja guhtta jagi, dan gale oažžu barggahit dan mađe go lávejit barggahit.
Muhto gal geafes olbmot fertejit barggahit nu olu go veadjá heargi, ja dat gale šaddet unnibut — muhto sávrribut dat gale leat geafes olbmuid hearggit.
Ja go čakčat gáskojit sarvát ja eai dáma dan jagi ja ellet nuppi jahkái, de šaddá ođđa namma spáillit.
Ja jos eallá guokte dahje golbma jagi, de dat gohččojuvvo golmmajahkásaš spáillit — dahje viđajahkásaš spáillit muhto dat eai leat šatain dápmanagis.
Dás álgá dal johttánáigi šaddat ragatgoahtesajis eret.
Ja dál lea ragat nohkan, ja álddut leat heaitán njamaheamis misiid, ja dál lea buoremus bohčináigi, go álddut leat mielkasat.
Ja jos ii bože juohke beaivve, de sadjanit álddut dahje mielki nohká dan jahkái.
Ja dán áigge lea maid olu bargu sámiin, go galget johtit ja bohčit ja reainnidit bohccuid.
Ja dán áigge lea boazu hui ruvgaleaddji go sarvát leat váiban cakkadeamis bohccuid.
Ragatáigge sarvát cakkadit olles ealuid, nu_ahte eai beasa mannat guhkás ovtta ijas.
Ja dat lávejit ragat loahpas njázut, ja dalle lea gale jo muohttán eatnamii.
Ja deid áiggiid, go sarvát leat golggohuvvan, deid áigge láve álo njáhcu, ja dat njáhcu gohčoduvvo golggu njáhcun.
Ja dalle lávejit biestit ealuid, deinnago dalle leat hui heajos dálkkit, mierkkát ja arvvit.
Ja go olu njázuda, de bievlá soames sajiid ja muhtun báikkiide báhcá muohta — ja go galbmo, de šaddá dat muohta jiekŋan, dahje gohčoduvvo bodneskártan.
Ja dat bissu olles dálvvi dakkárin go dalle lea, go manjemus njáhcu nohká ja galbma ilbmi boahtá.
Muhto jos dalle daid ovdalis namahuvvon njázuid ii billis muohttaga, de gale boahtá buorre dálvi, jos ii šatta gassat muohta.
Muhto gal dat guohtu boazu oba gassada, go lea buhtis bodni, go ii leat jiekŋa botnis.
Ja dat áigi lea, goas sámiin lea ballu, makkár dálvi boahtá.
Čavčča mearkkat leat.
Go ovdal Mihkkaliid lea čoaskkis, de lea guhkes čakča.
Ja jos lea čáhcedávgi, de lea mearka maiddá: guhkes čakča.
Muhto dat lea buorre, go lea guhkes čakča, go lea guhká bievla — ja go de boahtá muohta ja ii dan šatain ligge dahje njázut.
Muhto árra muohta lea čakčat hui váralaš.
Dát goitge lea dálkkiid riidoáigi, láve doarrut galmmas ja liekkas, ja dat vuoitá nubbi nuppe vuoro, ja dainna_lágiin boahtá njáhcu maiddá.
Ja dalle láve šaddat heajos guohtun, bodnejiekŋa, mii lea hui bahá.
Go lea bodnevihki, de lea headju, vaikko livččui seagginai muohta.
Muhto go livččui buorre jeagil, de gale oažžu boazu biepmu, vaikko leage velá bodnevihki dahje jiekŋa.
Ja boazu gal dovdá jo čakčat, gosa boahtá guohtun.
Son viggá čakčat dohko, goappil diehtá buori botni, ja jos olbmot bistet bohccuid čakčat, gal dat mannet dohko gos lea ealát — ja dat ellet.
Ja dat, maid reainnidit, dat nelgot ja váibet ja álget jo čakčat váibat.
Ja jos eai oaččo sealvvi, gos lea buhtis bodni, sámit, de nealgudit dan ealu maid leat reainnideame.
Ja dat siiddat mat ipmirdit gos lea guohtun, dat ealihit ealuset, muhto dat siiddat mat eai oaččo sealvvi gos lea guohtun, de dat váibbahallet ja jámáhallet.
Ragatbáikkit eai soaba juohke jagi jur seammá sajis.
Muhtumin sii šadde johtit noađđeráidduin lullelii dan báikki, gos leat sin gierresat.
Ja go dál leat meaddil mannan golggu njázut ja lea muohta boahtán ja lea čoaskkidan, de vulget gierresiid viežžat.
Muhtumin geavvá nunai, ahte eai astta vuolgit viežžat gierresiid go eallu bieđgana, ja dalle šaddá maiddá váralaš, go čoaskkida ja geassebiktasat leat beare.
Dalle šaddet galbmot, go galget mehciin orrut, ijaid reainnidit, deinnago lea bieđganeaddji boazu.
Dalle šaddet boazoreainnárat mannat bohccuid doarridit, ja de boahtá dálvi ja čoaskkis.
Ja go dál viimmat leat astan vuolgit viežžat gierresiid, de sii váldet herggiid lávžžiide ja vulget láidet dan árvvu go doivot dárbbašit.
Ja go leat guhkkin gierresat, de lea lossat láidet ja guoddit nisttiid, muhto dasa maiddá lea sápmi oahppan.
Ja go lea nu guhkkin ahte ii olle ovtta beaivvis, de fertejit bisánit veaháš, guođohit lávžegeažis herggiid ja iežanai boradit.
Ja go leat boradan, de váldet fas herggiid ja goallostallet ja vulget mátkái ja mannet olles ija.
Ja go leat ollen gierresiid rádjái, de dalle lea jo iđit, ja de sii čanadit fas herggiid gitta ja dál borralit hoahpus ja álget bordit gálvvuid čoahkkái gierresiid sisa.
Ja go leat ollen gárramis, de sii váldet herggiid gitta ja bidjet gierresiid herggiid čeabehii ja vulget ruoktot guvlui ja mannet dassážii_go gávdnet buori heargebiepmu.
Ja de luitet herggiid geassáin eret ja de čanadit fas gitta, ja de fertejit veaháš nohkkat go leat váiban, go leat gohcán guokte jándora.
Ja dat lávži ii leat guhkit go guovtti ja golmma sala guhko.
Ja jos ii leat buorre jeagil, de šaddá heargi nealgut, ja jos leat velá olu muorat, de darvána lávži daidda muoraide, ja dainna_lágiin šaddá maiddá heargi nealgut — muhto dat fertejit nealgut álo go leat reaissus.
Hearggi ii sáhte luoitit luovos, go eai leat olu.
Dat vulget gárgidit ruoktot siidii, ja lea bahá, návdditnai gávdnet hearggi ja rohkkáhit ja dolvot vaikko_man guhkás ja muhtumiid goddet.
Ja dainna baluin eai duostta luoitit luovos.
Muhto go lea buorre jahki, de lea olu álkit, visot barggut ja reaissut.
Ja go sii leat ollen ruoktot siidii gierresiiguin, de siiddas dál álget visot olbmot lonuhit geassebiktasiid eret ja bidjet dálvebiktasiid nala.
Ja geassebiergasat leat dál guođđit: visot dál heaŋggastuvvojit bajás soahkái, dahje dahkko dakkár suonjir hui allat ja heaŋggastuvvojit dasa dálvebotta dasságo fas johtet giđđat dan rádjái.
Ja go leat lonuhan visot biktasiid ja ožžon ortnegii, de šaddá johttánáigi.
Ja muohta lea ein unnán, juohke geađgi ja bovdna lea rabas.
Muhto johttát fertejit goitge, go lea nohkan bohcco biebmu.
Ja de dál johttájit gieresráidduiguin.
Ja gierresiin lea virgi iešguđesge.
Vuosttaš lea vuodjingieres ja nubbi lea mánná- ja vielppesgieres, goalmmát lea lihttegieres, njealját lea gávnniidgieres, viđát lea goahtegieres.
Ja dan ráiddu lea eamit láidesteame ja dat gohččojuvvo goahteráidun.
Ja nubbi ráidu lea dat, mas leat guolit ja jáfut ja girku fiinna biktasat ja fiidnámus biepmut: gáfet ja vuojat ja goikebierggut — ja lohkkegierresat ja lohkkegiissát.
Ja jos giđaniesti lea mielde, de das lea okta ráidu ja lossat.
Ja go dál vulge johtit, de leai nu bovdnái, ahte gierresat ravggadit bovnnas bovdnii ja geađggis geađgái.
Ja árggimus hearggit ruhttet buohtalaga ja mannet muoraid duohkái ja darvánaddet geđggiid ja bovnnaid duohkái.
Ja mánát čirrot, go gierresat boŋket nu garrasit, ahte ii máná oaivi gierdda, muhto dat ferte goit gierdat.
Muhto gal muhtun mánáid fertejit bidjat hearggi nala ja guottehit dego geasset.
Muhto ii leat šat nu bahá, go šaddá eanet muohta, gal dalle mánát girdet gierresa buorebut: eai šat leat bovnnat ja geađggit nu rabas.
Muhto soagit ja beazit gale leat seammá bahát, vaikko muohta gassuge.
Dat lea jur dat bahámus johtolat, go lea vuohččan váldán gierresiid.
Muhto gal mánát bivvet olu buorebut, go álget gierresiiguin johtit.
Muhto goit gullo guhkás mánáid čierrun ja beatnagiid ciellan.
Ja dál lea siida ollen luoitalansadjái, ja de álget gođiid dahkat.
Muhtumat álget dahkat goađi ja muhtumat čuhppet muoraid, nieiddat dahje nissonat fas čuhppet duorggaid.
Muhto jos lea nissonis unnamánná ja jos lea čirrolas, de son ii astta bargat ii maidege, son ferte njamahit máná ja vuohttut.
Ja jos mánná nohkká dahje heaitá čierrumis, de vuolgá dat nisunai čuohppat duorggaid.
Ja go goahti lea válmmas, de bidjat duorggaid vuohččan loidui ja de gávnniid ja lihtiid boaššogeahčái, ja de dahkat dola, ja de lea hávski go lea dolla goađis.
Ja jos ii leat čáhcebáiki, de ferte suddaduvvot muohta, ja de álget ohcat lávkkaid siste biepmu ja álget borrat, ja de lea hávski.
Ja dánáigásaš olbmot atnet gáfiid, ja gáffevuoššamuš lea dál dakkaviđe go čáhci lieggana dahje suddá muohta.
Ja go lea buorre guohtun, dalle ii dárbbaš bohccuid reainnidit, jos eai leat návddit lahka.
De lea hávski sámiid mielas, go lea buorre guohtun ja leat beassan sirdit varas báikái.
Dat orohat lea, gosa dál leat bisánan, lullegeažis duoddariid dein soahkevuvddiin, mat leat badjelaččas beahceráji.
Ja dein sii orrot dasságo veaháš gassu muohta, ja go das šaddá johttánáigi, de lea jo juovllaid áigi ja dalle lea jo seavdnjat ja čoaskkis.
Gal dalle lea váivi johtit, go beaivi nohká.
Go gerget johttát goahtesajis ja de šaddet sevnnjodettiin johtit ja hearggit ballet ja ruhttet muhtumin buohtalaga ja darvánaddet muoraid duohkái — ja dalle lea gálggadeamoš.
Ja dalle lávejit dainna biestit buvvánit jámas, go lea darvánan gieres muora duohkái ja nubbi geahči ráiddus gaiku ja jos eai háhppet viehkat ja čuohpastit lávžži gaskat.
Dan dat ferte dahkat, jos háhppeha, vai oažžu heakka heargái.
Ja dan áigge láve soavli jávrriin ja eanuin, ja daidda lea hui bahá darvánit ráidu.
Go lea čoaskkis, de darvána gieres soavlái, go lea jikŋon, ja de ii nagat heargi geassit.
Ja go lea visot ráidu jikŋon, de dalle lea vuorrádus — de ferte gállit soavlečázi čippi rádjái, vaikko lea 30 ja 40 gráda čoaskkisnai.
Ja das gale leat máŋggas ožžon vigi, go šaddet galbmot juolggit.
Daid lea dát čálli ieš bargan visot, mat leat ovdalis muitaluvvon — daid maid " leat dan áiggi olbmot dahkan ja bargan.
Sámiid stuorimus basit leat juovllat.
Ja dat beaivi, mii lea ovdalis juovlabasiid, dat lea ruohttabeaivi, ja dan beaivvi eahket gohččojuvvo ruohttaeahkedin, ja dat lea váralaččamus eahket.
Jos dalle mánát illudit ila fasttit, de dalle ihttohallet, ja jos dalle atná ila stuora ipmilmeahttunvuođa, de dat ihttohallet, vaikko leat stuora boares olbmotnai, go leat ila suruheamit ja ila unnán dihtet Ipmila sániid.
Muhto dat, geat dihtet ja muitet bajil lohkat Ipmila sániid, de daidda ii bastte Beargalat dahje Riehtis.
Ihttohallamii leat duođaštusat, ahte dat lea duohta.
Dasa lea duođaštusat okta várri, mii lea ožžon nama ihttohallamis Ja dan vári namma lea Durkkihanvárri ja dat lea lahka Guovdageainnu.
Ja dan seamma vári nama oažžumis lea stuora dahpahus šaddan ihttohallama sivas.
Okte ledje mánát illudan juovlabasiid gierresiiguin ja bielluiguin ja beatnagiiguin — ja de ledje ovtta máná njuovvan ja de ledje mannan goahtái málistit.
Ja de leai boahtán stállu loddehápmin suovvamuora nala, ja de ledje mánát álgán girjjiid lohkat ja muhtumiid ledje čiehkan duorggaid vuollái ja ovtta giisái sisa.
Ja de leai stállu borran dan máná oaivvi, mii leai báđis, ja de leai okta mánná duorggaid vuolin dadjan: " Vielja guomooaivi smiergá.
" Ja de leai stállu váldán ja borran dannai máná.
Ja de leai mannan stállu ja bosson dan giisái čoavddaráiggis gunaid sisa, ja de leai dat mánná jápmán.
Muhto denne leai nubbi goahti maid ja denne leai okta boares geret, ja sus leai unna nieiddas.
Ja dat čanai dan nieiddas báddái ja dat logai girjji.
Muhto biiggás son leai nevvon.
Ja de leai dat biigá váldán guokte dákteseahka ja de leai bidjan luhka oaivái ja de leai vuoddján dállui, vai gohččojit isit ja eamit ruoktot.
Ja de leai stállu bidjan su beatnaga dasa mannjái, muhto biigá leai dávttiid hoigadan.
Ja go stállu jovssai, de son válddii dávtti eret ja logai: " Jogo don leat das ein?
" Ja de son válddii dávtti eret beatnagis, ja de ein hohccala biiggá mannjái.
Biigá manai girkogillái, dohko stállu ii duostta — de son jorggihii ruoktot.
Ja go biigá leai boahtán dállui, de leai heargi luoddanan.
Ja de leai isit njuovvan, ja de ledje málistan, ja go ledje roggan mállása, de ledje leamaš geađggit báđis.
De ledje vuoddján isit ja eamit ruoktot.
Ja go bođiiga lahka goađi, de leai stállu čuohppan isidis guola eret ja dadjan: " Manne leat dahkan dakkár bahás mánáid.
" Ja de leai čuohppan eamidis čiččiid eret ja leai dadjan: " Manin leat njamahan dakkár mánáid.
' ' Ja de goahti šattai geađgin, ja eamit ja isit šattaiga geađgin, ja visot eallu šattai geađgin.
Sámiin lea olu skihkka dan ruohttabeaivve: sii válmmastit visot maid sii dárbbašit basiid siste atnit.
Sii njuvvet bohccuid ja gorrot visot maid dárbbašit dalle bassin, ja čuhppet hui olu muoraid.
Ja go leat ožžon dan mađe, ahte bistet basiid badjel, de čorgejit birra smáhkkomuora visot rissiid, ja muorrafiinnuid bidjet hui fiidnát: eai galgga skihčit eai gosage, vai ii stálu ráidu darván.
Ja dat galgá ceggejuvvot okta rissi smáhkkomuora duohkái, masa stállu čatná ráiddus dan_botta_go manna goađis čázi juhkame.
Ja jos ii gávnna čázi, de son njamista soapmásis vuoigŋamiid eret.
Ja dan_dihte maid sámit lávejit válmmastit čázi jur dievva gievnni, vai ii leat stálus vuoibmi dahkat maidege.
Ja go lea bassebeaivi šaddan de eai sii bargga iežá barggu go bohccuid reainnidit ja goađis boldet dola ja borret ja juhket maid dárbbašit — ja mánáid atnet vara ahte eai beasa illudit.
Ja daid seamma juovllaid áigge sii atnet čábbámus eallima, eaige bargga eai maidege, jos ii šatta soames bargu, maid fertejit bargat.
Jos návdi boahtá ja goddala bohccuid, de gale fertejit njuovvat deid, ja dainna ii ihttohala, go lea fertemuš dahkat dan — dahje vaikko_man fertema sivas dagalii, de ii leat goit dat su sivva, go šaddá dahkat, vaikko ii háliidivččoge dahkat.
Gal sámit fertejit johtitnai olles siiddain juovlabasiid siste, go lea nu heajos ealáhat bohccuin, ahte eai sáhte birget muđui go johtet — ja dat ii šatta maid sin sivvan, go lea fertemuš johtit.
Dat leat goit dátnai áššit dego láhka, ahte ii galgga siva haga ráŋggáštuvvot giige.
Sápmi ja boazu.
Dál álget johttát fas ja johtet daidda báikkiide gos galget dálvet orrut, muhtumat lagabuidda ja muhtumat guhkibuidda.
Ja dat mat johtet guhkás luksa, daidda lea váivvit.
Ja jos johtet sárggáide sisa, de šaddet oastit ja máksit stuora ruđaid — ja jos eai mávsse, nugo hearrát gildet sárggáin máksimis, de gal bahá geavvá sámiide.
Muhto das lea sin lohpi atnit suinniid rabas olles dálvvi juohke jagis, ja go daid borret bohccot, deid šaddá máksit.
Ja jos ii mávsse visot, de sii bohtet logenáriid goađi lusa ja cábmet gođiid ja cábmet bohccuid, ja dievdoveahka ballet ja mannet meahccái, go sii uhkidit cábmit ja vaikko_maid dahkat.
Ja dainna sivain lea buoremus máksit maid sii sihtet.
Ja go sii mákset ja sohpet, de lea gal álki, go boazu guohtu hui bures, gos lea buorre jeagil — de dalle ii dárbbaš olu čuoigat, ja eallu buoidu.
Ja go johttájit, de lea nu hávski johtit dain siiddain, guđet leat leamaš sárggáin jeagelrájis.
Sápmelaš lea goit seammalágaš, luondu dego bohccos: soai háliideaba golgat lulás ja davás dan mielde go soai lávebage golgat.
Ja soai leaba árggit goappašagat.
Ja soai leaba šaddan árgivuođa dihte ballát juohke guovllus Ja dan_dihte dal sápmi ferte orrut doppe, gos ii oro oktage iežá olmmoš go sápmi, beare alla duoddariid nalde son orolii vaikko álo, jos bivalii ja ealálii su gárji, bohccot.
Ja sápmi dovdá dálkkiid ja son lea juoidá oahppan bohccosnai dovdat dálkkiid, ja sápmi lea bivvil ja deaivil, son deaivá seavdnjadinnai ja mierkán ja guoldun — goit soames oassi sámiin.
Ja mii gullá čuoigamii ja viehkamii, dat lea su luonddu mielde.
Boares áiggi sámit orro dálvet beahcevuvddiin, ja orro ráfis okta guđege váris.
Ja go nohka oppas nu, ahte visot saddá čiegarin, de sii johttájit fas nuppi várrái dahje nuppi báikái gos ii leat velá guhton.
Dat lea: gos boazu guohtu, de das galbmo muohta nu garasin, ahte ii šat nuppi geardde naga guohtut.
Ja go lea buorre guohtun, de leai hávski, ja ii lean olu bargu bohcco čuoigamis, jos eai lean návddit dahe ruopmasat.
Heajos jagiid bohccot gárgide vulos, ja sámit čuvvo vulos Vuollemeara duohkái ja orro doppenai soames oassi, dasságo dálolaš bođii ja balddii bajás duoddariid guvlui — ja vuojehedje sámiid dasságo dusto duoddarat.
Ja sámit manne badjel duoddariid ja guhkkodahkii ' duoddariid mielde.
Ja leat iežánai olbmot álgán bargat bohccuiguin.
Muhto eai sii háliidan čuvodit bohccuid, go leai nu váivi mannat dego boazu.
Ja dan sivas álge orrut ovttat sajis ja dahke dáluid ja bivde fal gottiid ja guliid.
Dálve- ja giđđabarggut.
Muitalus goahtebargguid birra.
Go sámit leat ollen dálveorohagaide, de sii álget bargat iešguhtege su bargosoarttas.
Dievddut gehččet bohccuid ja visot mii gullá dasa.
Ja jos astet, de divvot gierresiid mat leat cuovkanan jođidettiin, jos máhttet, muhto jos lea dakkár ahte ii mahte, de ferte bálkáhit soames geafes sámi, mas ii leat bargu iige biebmu.
Ja das šaddaba áhpun nubbi nubbái, ja nu birgeba.
Ja jos čeahpes dievddut astet, ja leat viššalis soarttat, de dat dahket ođđasis gierresiid ja sabehiid ja visot maid sápmi dárbbaša.
Vuodjin- ja lohkkegierresat leat hui divrasat ja lohkkegiissát — gii daid máhtálii ja asttalii dahkat — dat mákset olu ruđa, ja visot sámi geasse- ja dálvebiergasat mákset olu ruđa.
Muhtumat máhttet gale visot, muhto muhtumat eai máhte eai maidege duddjot dievdduin.
Ja dat lea stuora vahát, go lea dakkar dievdu mii ii máhte duddjot.
Muhto dat lea velá bahát go nisu lea čuorbi.
mii galgá biktasiid goarrut visot, mii gullá sámi nissoniid bargui.
Ja biebmoráhkadeapmi gullá maiddá sámi nissona bargui.
Go dálveorohahkii leat ollen, de lea goit veaháš dilli, go sii orrot guhkit ovtta sajis.
Ja de dat nissonat álget sin bargguideaset bargat, go besset nuollat gierresiid ja besset oažžut gálvvuid rabas, deinnago jođidettiin eai oaččo gálvvuid rabas.
Dat lea stuora bargu jođidettiin nuollat gálvvuid eanet go jur sujiid ja biepmuid.
Ja de sii álget dikšut deid biktasiid mat leat jođidettiin njuoskan ja mieskan ja gaikodan.
Ja go leat daid ožžon válmmasin, de álget goarrut ođđa sujiid, gápmagiid ja visot deid mat dahkkojit gápmasiin, dalle_go lea bivvalis dálki.
Ii dalle biva duddjot, go lea nu garra buolaš ahte bihcu loavdda siskkobeale, vaikko buollá dolla goađi siste álo nu stuoris ahte reahpenis oidno olggos.
Dalle lea stuora bargu muoraid háhkat ja dola boaldit ja dikšut mánáid, vai eai beasa galbmot dahje šuvččagit.
Ja go lea dakkár buolaš, mii lea 40 gráda dearmomehtar, de lea dalle goađi siste nu rusta ahte ii oainne nuppi beallái dola ii maidege.
Ja go dakkárin galgá gáhkket, de dáigi galbmo dan botta go nuppi lea dahkame ja goikadeame, ja de ferte atnit jur dollagáttis dáiggi.
Ja dat goikaduvvo ruovdebáistte siste, ja muhtun olbmot goikadit hilaid nalde dasságo stirdu, ja de ceggejuvvo čoskka vuostá ceaggut báitot dollii.
Ja dat goiká hui bures ja fargga, ja daid dahká vaikko_man olu.
Ja nubbi goansta lea, go ceggejuvvo duolba geađggi nala njuoska gáhkku ja das jorggáhallá dasságo goiká.
Boares áiggis leat goikadan rissiid nalde ja dola vuolde, dalle_go lea headju muorra ja hoahppu duoddariid nalde.
Ja gáfiid boldet báistte siste.
Ja millengoansta lea máŋggalágáš: jorba geđggiin ruvvejit duolba geađggi nalde.
Ja nubbi goansta lea: dat dahkko murrii ráigi ja de muorranávli, mainna ruvvejit gáfiid dasságo cuovkanit.
Goalmmát goansta: gáfet biddjojit náhkkeseahka sisa, ja de cábmit muorain čoskka nalde dasságo cuovkanit smávisin.
Boares áiggi sámit atne gáffen duvlliid ja gortniid ja soahkemáihlli.
Ja gáhku leat dahkan lahpuin ja jeahkáliin ja guolbmasiin, dušše veháš jáfuid seahká, dalle_go leai unnán jáffu dáppe davvieatnamis.
Dat guolmmas dahkko dainna_lágiin, ahte vuohččan váldo beazis bárku eret, ja de njuvvo dego náhkki eret, ja de goikaduvvo jur goikkisin ja de cábmojuvvo jur jáffun.
Dat lea dahkkon soahkái ráigi.
ja de fas soagis ávjodiŋga mainna čuggojuvvo dasságo šaddet smávisin dego jáffu.
Ja iežá biebmoábu ráhkadedje rásiin.
Fádnuid vušše máŋggain čáziin ja de bidje bohccočoavjji sisa, ja de seaguhe milkkiin, ja de dan seaguhedje varramáliin, ja de dat leai hui buorre dálvet.
Ja boskkaid čohkkeje olu ja sálteje ja borre deidnai.
Ja juomut leat velá dálnai hui olu anus.
Boazonjuovvama birra.
Boazonjuovvamuš gullá dievdoolbmuide.
Go bohcco sápmi váldá ealus, de son láide boaššobeallái goađi ja de čatná murrii.
Ja de manná goađis heidneme niibbi, vai lea hui bastil ja ráinnas, vai goddá hoahpus bohcco.
Jos lea niibi duolvvas, de ii gotte bohcco fargga, de šaddá boazu biidnahuvvat guhká ovdalgo jápmá.
Ja lea dat muhtun niibinai heajut goddit; jos lea garra stálli, dat lea buorre goddit, muhto dipma stálli lea hui headju.
Ja go sápmi lea mannan válmmasteame visot, de son boahtá olggos ja váldá guoimmi, jos lea olmmoš.
Ja de botnjaba vuollái, ja de čuggeba milgii bohcco ja de luoitiba luovos báddegeažis.
Ja go lea buorre niibi, de dat ii beasa čuožžutge, muhto jos lea gaskageardán, de dat čuoččaha, muhto de gahččá fas dakkaviđe.
Ja jos lea heajos duolva niibi, de eallá guhká, ja jos beassá luovos, de manná velá guhkás ovdalgo virrá.
Ja go boazu lea njuvvon, de varra váldo bohcco iežas čoavjái.
Čoavji basso ráinnasin čáziin dahje seaŋášmuohttagiin.
Ja de váldo veaháš sierra lihttái varra, mas márfi dahkko, jos lea boazu nu buoidi ahte leat márfebuoiddit.
Ja čoliid rádjet goađis nisoolbmot.
Ja vuosttaš mális lea čielgi ja vuoivvas ja márffit.
Jos lea stuora veahka, de eanet dárbbaša, muhto jos lea unnán veahka, de ii dárbbaš nu olu.
( Vuosttaš biebmu lea — go lea boazu njuvvon ja go báhti dulde — bidjat vuoigŋamiid duoldat.
Ja go veháš duldet, de váldet eret ja de seaguhit guolmmasjáfuiguin ja vuojain mii lea báđi nalde, ja de borret.
Ja dat lea hui buorre ja dat lea dálkkas olbmo čoavjái.
Ja dan lea dát čállinai máistán.
) Ja nubbi mális bohccos leat váhkát, ađđamat ja oaivi, ja de dasto iežá bierggut málistuvvojit, mii soaitá.
Ja sámi dáhpi lea, ahte juohke nuppi eahkedis galgá jukca ja nuppi biergu.
Ja málistuvvo beare eahkedis, ja beaivet borrá son guoli ja gáhku ja jos lea vuodja, de vuoja velá, muhto ii leat vuodja go jur soapmásis, ja de gáfe nala juhká.
Čoarbbealit ja njuovčča vuvdojit dálveborranbohccuin muhto dat bohccot mat njuvvojit giđa- ja geasseniestin, dat gohččojit giđaniestin ja gieresboazun, ja dein ii vuvdo ii oktage binná.
Ja dat njuvvojit čakčadálvet, ja bidjet gierresii ja de easka giđđat guottetgoahtesajis álget borrat deid ja goikadit.
Ja dasa leat válljejuvvon buoiddimus bohccot, dainna go giđđat leat visot bohccot guoirasat dain eatnamiin gos lea headju jeagil, ja duoljis leat gurpmát.
Deinna leat dálvet njuovvan giđa bierggu.
Sápmi láve njuovvat bohcco goađi bálddas ja duljiin guođđit biergguid sisa maid áigu málistit, dahje čoliid — dat olbmot mat njuvvet iežaset bohccuid.
Muitalus suolaboazonjuovvamuša birra.
Suola ii duostta váldit bohcco goađi báldii, iige beaivet, go jur dalle_go diehtá ahte eai boađe vierroolbmot.
Ja go son lea ožžon bohcco doaresbeallái gitta, de son njuovvá doppe seavdnjadin, ja de buktá son biergguid goađi lusa.
Muhto duolji son ii buvtte goahtái.
Dan son čiehká dohkonaga muohttaga sisa dahje suddái bidjá, son dan váldde ii goasge eret.
Ja go bierggut leat galbmon ja duollji lea čihkkon, de leat sus dat suolabierggut dego iežas oapmi.
Ja dat gale dahkkojuvvo nunai dávjá, gos leat olu suollagat ovtta siiddas, ja lea olu vierroboazu.
Dat njuvvet juohke eahkedis bohcco juohkehaš dalle, go eai leat nuppiid siiddaid olbmot.
Ja dat lávejit čakčat eanemus masttadit siiddat, ja dalle lea vallji suollagii.
Ja muhtun suollagat suoládit ja njuvvet nu olu, ahte šaddá biergu nu olu ahte eai nagat geasehit, jos eai beasa gávpebáikái gos besset vuovdit biergguid.
Ja dát dáhpi lea miehtá Sámieatnama nuortageažis.
Muhto boazomerken lea velá bahát suolagoansta, go dat dahkkojuvvo nu ahte merkot giđđat nuppiid olbmuid bohccuid 1 ja 2 ja 10 ja 20 ja 50 ja 100 Ja go leat olu suolabártnit ovtta olbmos, de dat merkejit vel eanet ovtta jagi.
Ja go leat nealgegiđat, de dalle muhtumat riggot dainna_lágiin, go olbmot bistet ealuid bieđganit, ja de mannet dakkár biirriide gos merkejit visot nuorra bohccuid.
Ja dainna leat muhtun olbmot riggon ' ja muhtumat gefon.
Ja dakkár olbmot mat nu merkejit, dat eai čohkke bohccuideaset ovdal dálvvi.
Ja eai vel dallege, jos besset atnit veaiddalis.
Ja go viimmat olbmot besset oaidnit, ja de dovdet oamiset, de sii vel dorrot deid nalde.
Ja dat leat leamaš boares áiggiin olu doarrunfáddá, go ii lean velá láhka deid nalde.
Muhto ii dál leat nu álki dakkáriid nalde doarrut.
Jos dál álget doarrut bohcco nalde, de sámepoliisa váldá bišlágii dan bohcco.
Lullisámit gohččojit muhtumat ceavvin.
Ja dat mat ceavvin gohččojit, dat leat ožžon dan nama ceavvi das, go sii leat álgán ceavvedálvvi čoaggit deid bohccuid mat leat bieđganan miehtá vuvddiid, nu go ceavvejagiid ferte boazu bieđganit nelggiiguin miehtá vuvddiid.
Ja go " ceavit ' ' alge veaddit bielloherggiid, de dat bohte váibbatbohccot biellu lusa, ja de sii álge biebmat deid ja reainnidit.
Ja go šattai geassi ja čuoika, de dat álge suovastit, ja de bohccot liikoje go besse suova sisa ráfái.
Ja sii álge reainnidit deid bohccuid, ja dáide muhtumiid dárbbašan biebmun, mat ledje vuoimmi nalde.
Ja soames áldu maiddá leai ihtán, ja deid sii bohče, ja dat leai buorre biebmoáhpu sidjiide.
Ja go dat bohccot borgáde, de sii álge njuovvat dan mađe ahte elle.
Ja sii gehčče dálvái, ja go sámit bohte luksa vuvddiide, de sii oidne ahte ođđa siida lea.
Ja sii ledje dahkan soameslágáš mearkka, čuohpadan bohccuin beljiid.
Ja dan áigásaš sámit ledje oahppameahttumat, got galgá suollagiin dahkat.
Go sii ledje billistan vehášge mearkka, de eai sii ribadan eai vehášge.
Muhto dat mat ledje čielga mearkkain, daid sii válde, muhto ceavit sihte geahččanbálkká, ja sámit mákse.
Ja dainna_lágiin ceavit leat ožžon álggu.
Ja go bođii buorre dálvi, de ceavit eai riggon eai vehášge.
Muhto jos bođii vierroboazu, de dan sii njuvve dego oamiset.
Muhto gefoje sii buriid jagiid, go eai lean velá ožžon eanet, muhto go bohte fas ceavvedálvvit, ja sii ledje eanet oahppannai, de sii álge riekta čoaggit váibbatbohccuid.
Ja sii oste olu stuora bielluid ja unna billožiid, ja čatne bohccuide, vai váibbatbohccot gullet ja bohtet dohko.
Ja čatne ceavit soahkáinai, ja das báttiin šluvggaše, vai bohccot bohtet guhkibuinnai.
Biellut adnojit álo bohccuid čeabehiin.
Ja boazu lea oahppan biello jitnii, ja go son dan gullá, de boahtá guhkkin dohko.
Ja dainna goansttain ceavit leat ožžon ealuid.
Ja de sii álge atnit siiddaid dego sámitnai, ja bohče olu mielkki.
Ja go čakča šattai, de sii ledje ovdalis ealuid.
Go sámiin besse ealut luksa, de ceavit iđihe deid beassan bohccuid, ja dalle álge geahččat man assát dein leat mielggat, ja rehkenaste loahpa rádjái man olu dat leat.
Ja gal dat olleje, vaikko ledje stuoritnai doahkki, loddemoahti, main leat guhkes garra dolggit oaivvis, nu_ahte dárbbaša ákšu, ovdal_go oažžu deid dolggiid gaskat.
Ja dakkár loddebivddu sii atnet velá dálnai.
Muitalus dálolaš bivddu birra.
Dálolaččat leat maiddá oahppan hui buorrin bivdoolmmájin daidda ealibiidda, mat leat sin mielas stuorimus bahádahkkit.
Sii máhttet bivdit deid ealibiid máŋgga_ládje.
Suohpan lea okta sámi buoremus instrumeanta, muhto ii instrumeanttain daga maidege jos ii máhte geavahit dahje geavtit.
Muhto láddelaččat leat oahppan hui bures dan sámi instrumeantta geavtit, ja dat lea hui buorre daid bahás ealibiid bivdui.
Dat ealibat leat buorit maiddá, dainna go dein ealibiin lea buorre biergu.
Ja dat dáhpáhuvvá maiddá, ahte sáhttá borrat dakkár ealiba bierggu maid vašuha, dego dološ stálut: sii vašuhe sámiid ja borre bierggu.
Ja gal Kaina varra lea vel dálnai veaháš soames báikkiin, veaháš dakkár bivdoolbmuin, mat sáhttet oktanaga ráhkistit ja vašuhit, iigo dat leat vašši go bidjet firpmiid váriide ja beahceeatnamiidda?
Muhto dat fierbmi lea muhtumin dakkár, ahte vaikko lea fierbmái darvánan, ii dan oaččo velge gitta, muđui go váldá atnui sámi buoremus instrumeantta ja álgá dan atnit.
Ja geat dan leat oahppan riekta, de dat ožžot olu ja buoremus guliid, mat leat darvánan daidda firpmiide, mat leat goikeeatnamiidda biddjon.
Ja go leat ožžon maid leat háliidan, de álgá čoallunbargu.
Čuomat gal leat buorit dein guliin, muhto gal dat šaddet báhcit dávjá čoallunbáikkiide.
Dat leat imaš čuomat, mat leat váralaččat.
Dat vigget bostit su gii deid álgá golggahit mielde, daid geat vašuhit ja ráhkistit.
Ja dakkár bivdooahppa lea šaddame stuora vuoibmái dain báikkiin, gos ii leat boaldán álddagasdolla.
Muhto dain báikkiin gos lea dat dolla boaldán, doppe leat basttohuvvon guollečoallunniibbit, jos ii ilbmečeahppi beasa sadjit sin niibbiid fas.
Ja láddelaččat leat ožžon bohccuid sámiin, go leat buktán viinni, maid sii ledje ieža vuoššan gortniin, ja leat jugahan sámiid, ja leat váldán bohccuid ja bidjan deid seammá sámiid lusa gehččui.
Ja muhtun sámit leat leamaš nu juhkkit ahte leat loaktán bohccuideaset, ja de ii leat sis báhcán ealáhus iežá go leat ferten álgit láddelaš ealuid geahččat.
Ja dat lea sin ealáhus leamaš!
Ja gottit ja bierdna ja iežá meahcieallit ledjege ealáhussan.
Boares áiggis leat leamaš gottit olu juohke báikkis Sámieatnamis.
Ja sámit leat olu goddán; geafes sámit elle eanas beare gottiiguin ja láddelaš ealuiguin.
Ja Mearariikkas leat maiddá dahkan seammáládje sámiin.
Dat leat maid jugahan sámiid ja leat bohccuid váldán viinni ovddas seammáládje, ja de leat sámiid bidjan geahččat.
Ja sámit leat sihtan geahččoealuid; dat buoremus, guhte eanemus oažžu geahččoealuid!
Ja dan rájes go mii leat ožžon gullat daid sin gaskavuođaid birra, dat lea 50 evrre bohccos bálká jagis.
Ja de galggai sápmi addit stuora vuosttá álddus, nu olu go leatge álddut.
Ja geain leatge olu álddut, dat ožžo olu vuosttáid.
Ja vuosttát galge návlásaččat, dáláš rehket mielde lea dat gilobealli.
Ja go álge láttit gáfiid ja jáfuid buktit vuollin, de dahke seammáládje go ovdalis lea muitaluvvon.
Eai láddelaččat leat ožžon bohccuid iežá go sámiin, ja seammá norgalaččat.
Muhto sámit leat ožžon bohccuid gottiin.
Ja ii dasa leat guhkki, go dat leat dahkkojuvvon, mat leat ovdalis čállojuvvon.
Gottiid birra.
Dološ áiggiin leat leamaš olu gottit ja dalle ii gale gillen oktage gottiid dahje bohccuid reainnidit.
Ja sámit leat gottiid oahppan seatnadit nu_ahte leat bisánan ellui.
Dat galgá, go lea goddi boahtán ellui, de galgá hui siivvut birastallat ealu ja diktit viidát ealu, vai ii goddi dieđege ahte olbmot leat lahka.
Ja go lea goddi orron ealu siste, de son lea oahpásnuvvan ellui nu_ahte ii šat vuolgge eret, vaikko oaidná olbmuid.
Muhto ii juohke goddi leat ovtta jállu; muhtun goddi ii seana ii goasge, vaikko livččui man guhká ealu siste.
Muhto soames goddi ii dárbbaš go veaháš, de dat seatná bohccuide ja olbmuide, iige vuolgge šat eret jos ii šatta goddečorragiid sisa; jos daid gávdná, de gal čuovvu goddi.
Muhto dat árgges sorta ii seana ii goasge, ja dainna dat eai leat ožžon visot gottiid ealus, go leat nu árggit.
Ja dat leat olu stuoribut ja šealgadat, dego silbaguolga.
Muhto leat veaháš ožžon dan náli mii lea seatnatmeahttun dainna_lágiin, go leat ožžon goddesarvá rahkat ragatáigge.
Ja go goddi lea rahkame, de dalle ii galgga reainnidit ealu.
Okta sápmelaš orui Guovdageainnu lahkasiin, ja son lávii ragahit ovtta eatnonjárggas juohke čavčča.
Ja goddi bođii rahkat ein ragatáigge ja dat ragai olu čavččaid, ja ii son dan goddán.
Muhto de soamis gottii, ja son anii dan olu bahábun go livččui sus iežas sarvvis goddojuvvon.
Muhto son oaččui goit goddenáli, sus šadde bohccot dego gottit, nu šealgadat ja beavrrihat, ja dan olbmui šadde rievddalmas bohccot.
Ja juohkehaš gáđaštii su bohccuid, go dat ledje olu čábbábut go iežáin.
Gotti luohti.
Goddi, goddi, nana, nana, goddi, goddi, manat dego suoivvanas, goddi, goddi, nana, nana, voja, voja, čuovggadii dego silba, goddi, goddi, voja, voja, nana, nana, voja, dego čuovžaguolli.
Ja dál sámiin álgá johttánáigi davás eret dálveorohagain.
Ja sámiin ii lean hoahppu johttát go vahku ovdal Válbora, jos ii ovdal njázudan ja fas galbmon, ja de boahtá cuoŋu.
Dan dihte leai hoahppu ovdal Válbora, go Válbora-áigge álget vuosttaš álddut guoddit ( guoddin gohččojuvvo dat, go áldu riegádahttá miesi ), ja dalle galggalii beassat guottetbáikái, go álddut álget guoddit.
Ja dainna lea hoahppu johtit ovdal Válbora guottetbáikái.
Ja go lea cuoŋu, de ii leatge beahcevuvddiin boazoealát.
Ja de fertejit johtit ija ja beaivvi ja gitta dassážii_go ollejit duoddarii, ja duoddaris lea goike guohtun dahege bievla.
Dat lea maiddá garra áigi sápmelaččaide, go šaddet gohcit golmmaid jándoriid.
Ja muhtun garra giđaid šaddet gohcit vahkuid ja muhtumin — go velá leat dávjá — go ollejit duoddarii, de lea fákteme návdi maiddá.
Dás muitaluvvo návddi ráfehisvuođa birra.
Ja dat gale lea hui bahá sámiide go leat návddit.
Dalle ferte reainnidit vaikko livččui man garra dálki ja vaikko_man čoaskkis.
Dat reaidnu láve dainna_lágiin, ahte beaivet galgá eallu čohkkejuvvot čoahkkái, ja go sevnnjodišgoahtá, de vulget idjareainnárat ja sii reainnidit gaskaija rádjái, ja de nuppit reainnárat bohtet fas, ja nuppit mannet ruoktot.
Muhto gal dat lea bahá deaivat seavdnjadin, ja jos velá lea murkodálki dahje muđui neavrri dálki.
Muhto gal dat muhtumat deivet vaikko_makkár dálkin, muhto eai leat juohkehaš ovtta deaivilat, gal muhtumat lávejit láhppotnai ja šaddet ija meahccái.
Ja dat reaidnu lea garas, jos galgá návddiin doallat.
Dat galgá čuoigat álo, ii bisánit, ja huikit nu olu go nagada.
Jos heaitá huikimis, de návdi boahtá ja rohkkáha dakkaviđe.
Ja jos návdi lea beassan rohkkáhit ja oaguha olbmo lahka nu_ahte olmmoš oaidná ja lea lahka, de dalle galgá váruhit ahte ii huikke dohko guvlui njálmmiid gos lea návdi, muhto galgá jorgalit njálmmi nuppos go huikkiha.
Ja jos ii nu daga, de návdi doalvu jiena eret, de son jienahuvvá.
Ja go návdi lea boahtime, de lea návdi dakkár noaidi, ahte nohkkada olbmo, ja go olmmoš lea nohkkan, de beassá baldit ealu ja botket soames binná.
Ja go son oažžu boatkanit, de son doalvu eret ja ogohallá ja goddá nu olu go vehášge háhppeha.
Ja alimus ovtta ijas lea 70, maid mon lean gullan.
Muhto ii dat oaččo galládis reaidnoealus ila olu, ja jos lea buorre dálki.
Muhto go návdi boahtá veaiddalisellui, de gale goddá ovtta ijas čoranáriid, ja dat lávejit sámit dadjat dan, go nu návdi lea olu goddán: " De bolddii dego dolla!
" ( Sámit gohčodit návddi dollan.
) Ja nuppit jerret: " Dagaigo bahás?
" Vástádus: " Goas dolla ii boaldde go boahtá!
" Ja go leat garra reainnárat, de ii návdi oaččo bohcco goddit.
Ja go lea buorre guohtun, go ellet čoahkis guohtut, de návdi iđedis álgá guovssogeažis viggat hui garrasit, go ii leat ožžon bohcco.
Ja de ruohttá vuosttabeallái ealu ja luoitá dakkár hája, ahte bohccot hakset ja ballájit dušše hájas, ja de álget ruohtadit juohke guvlui.
Ja de beassá návdi botket soames čiega ealus ja doalvu ja goddá nu olu go fal háhppeha.
Muhto jos sámis lea rievttes beana, dat, go eallu ruohtasta, de dat ruohtasta ja manná ealu birra ja čađa ealu ja baldá návddiid eret.
Dakkár beana gohččojuvvo várrugas, muhto gal dat borahallá dávjá dakkár beana.
Muhto go lea nealgejahki, de ii ábut reaidnu, go ii sáhte reainnidit bohccuid čoahkis.
De dalle ferte luoitit ealuid veaiddalis, ja de návdi beassá dahkat maid sihtá.
Ja dat goddá dalle_go háliida.
Muhto eai leat visot návddit ovtta bahát deihe ovtta speadjárat.
Muhtun návddit leat dakkárat ahte eai gotte eanet go borret valjit, muhto muhtin návddit goddet nu olu go háhppehit.
Ja lea velá muhtun dakkárnai, ahte háliida beare herggiid, ja dakkár gohčoduvvo herggonin.
Ja dat lea bahámus, mii dahká jođáhaga; hearggit gohčoduvvojit johtán, maiguin johtet.
Muhto go návdi boahtá čoahkkeáldoellui, de dat lea buot bahámus, dat goddá vuohččan misiid ja de mannjel áldduid.
De ii dárbbaš iežá go fáktet áldduid dan báikkis gosa lea goddán misiid.
Aldu lea dieđus dakkár, ahte son ohcá miesis das_go lea manjemuš diehtán.
Ja de návdi goddá visot deid áldduid, main lea misiid vuohččan goddán.
Ja deid ii sáhte reainnidit, mat ruhttet ahkitvuođain, go leat láhppán mánáideaset.
Muhto go ii leat návdi ja lea guohtun duoddaris, de lea hávski sámiide ja álki, ja besset vuoiŋŋastit, ja johtit siivvut dan báikái gos guđetge lávejit guottehit.
Ja go johttájit dain siiddain, guđet leat leamaš sárggáin jeagelrájis, de eallu lea nu vuoimmis, dál háliida duoddarii su ovdalaš vieru mielde.
Ja go dál leat beassan mátkái, hearggit gitta ja visot válmmasin, de sii vulget.
Ja eallu ja hearggit leat dego girdi lottit, dego livččo ballame, sii ruhttet, ja go besset vuohččan eret muoraid siste ja de boahtá jalgat ja máđijat, de sii vudjet garra njolggiid.
Ja ealu ovddas maiddá vuddjojuvvo, ja dat galgá buorre heargi, mii manná ealu ovddas, muhto gal dat lea dakkarnai.
Ja de vudjet ovtta ijas máŋga miilla.
Ja go lea cuoŋu, de sii fertejit ovttatmanos johtit duoddarii, soames ábis veaháš guođostahttet, ja iežanai dárbbašit borralit.
Ja go leat borralan, de sii fas johttájit ja vudjet seammálági go vuosttaš geardde gitta dasságo ollejit duoddarii.
Ja buoiddes eallu lea olu gievrrat cuvket muohttaga, vaikko lea garasnai muohta.
Muhto dat lea duoddaris goit seakkit muohta čoruin, gos biegga bossu eret.
Ja buoiddes eallu bivvá duoddariin, vaikko boahtá garra guoldunai.
Muhto olbmuide lea bahát, go leat unnán muorat, ja jos leat návddit.
Muhto jos eai leat návddit ja lea guohtun duoddariin, de lea nu álki, ahte ii leat iežá go nohkkat ja borrat ja sirdilit ein veaháš nuppi sadjái.
Muhto go lea heajos giđđa, de vuosttaš váivi álgá jur dalle_go giđđadálvve njázuda.
De šaddá dakkár, ahte ii jođe sabet iige guotte sabeha, go lea dipman muohta nu_ahte mannet sabehat jur muohttaga vuollái.
Ja de lea nu lossat, ahte jur suonat boatkanit ja šaddet nu bákčasat, muhto ii leat dilli vuoiŋŋastahttit julggiid.
Dalle lea boazu hui manni, go lea muohta soavlin.
Dat lea nu váivi bohccui dalle guohtut, ja dainna dat lea nu manni.
Ja go lea muđui dimis muohta dego čáhci — ja dalle juo lávejit biestit vuosttaš bohccuid.
Ja go galbmo, de easka šaddet bohccot dego soajagat, dat ruhttet juohke guvlui, dainna go lea galbmon muohta dego jiekŋa.
Ii leat biebmu ii mihkkege iežágo jekkiin bovdnaoaivvit, ja go galget dein oažžut biepmu, de lea hoahppu, guhte ollelii ovddimuš oažžut biepmu.
Ja go dalle galgá doallat čoahkis, de ii leat dilli ii nohkkat iige borrat, dalle galgá čuožžut ja borrat, ja ii leat dilli nohkkat iežá go soappi vuostá čuožžut.
Ja de šaddá viimmat dego livččui jierbmi seahkanan, iige sáhte borrat iige šat sáhte nohkkatge, ja muhtumin seahkana jierbmi, jos eai oaččo nohkkandili.
Čilgehus dasa, manne lea nu dilihisvuohta dalle sámiin, jos eai olbmot velá dovdda dainna čilgehusain, mii lea ovdalis muitaluvvon.
Dalle álgá ná, ahte okta reainnida bohccuid, ja jos lea olu eallu, de galget olu reainnárat ja nuppit galget čuoigat birra.
Muhto go lea heajos ealát, de eai jovssa muhtun bohccuid, ja muhtun bohccot mannet nuppi siidii.
Dat doppe galget rátkit eret muhtumat, ja muhtumat ohcat ein deid bohccuid mat leat váili.
Ja go ožžot čoahkkái eanas oasi, de fertejit johttát, vaikko eai veláge leat ožžon čoahkkái visot.
De vuojehuvvo eallu goađi lusa, ja de álget váldit herggiid gitta eahkedis, ja de lea hui váivi oččodit herggiid dahje njorostallat.
Go lea stuora eallu, de lea velá bahát; dat ruhttet hearggit nu_ahte ii beasas njoarostanmearrái.
Ja dalle vihket nu olu go nagadit, ja nu bivastuvvet ahte fertejit rahpat ratti, vai biegga beassá čoaskudit rupmaša.
Ja muhtun olbmot leat olu heajubut njoarostit, ja daidda lea olu váivvit.
Sii dávjá njoarostit nuppi bohcco, go ledje bivdime.
Ja go lea dakkár ahte lea garas ja gievra, de lea hui olu váivi ja ádji.
Ja muhtumat ruhttet ja belket ja garrudit ja gilljot beatnagiinna nu_ahte bohccot ruhttet dego livččui návdi oaguheame, ja dalle lávejit maiddá sorbmanit álddut ja reitot.
Ja muhtun árgges hearggit ruhttet meahccái, ja dein lea stuora váivi oažžut fas ellui ruoktot, šaddá doarrádallat máŋgga vári badjel.
Ja ii oaččo muhtumin ruoktot, vaikko lea doarrádallan máŋgga vári birra, ja lea ferten guođđit dohko.
Ja go doppe lea boahtán ruoktot, de lea nu váiban ja goiku, ja de gale leat iežát njorostallan sutnjenai herggiid gitta, vai besset johttát.
Ja nissoniidda lea leamaš dievas bargu gođiid gaikut ja gierresiid válmmasin dahkat.
Ja de dál leat viimmat geargan johttát eret dan báikkis.
Ja go leat johtime, de lea okta váivi, go johttámuš dáhpáhuvvá ihkku; dalle lea galmmas, dalle goastá johtit.
Beaivet ii goastta johtit, go lea juo giđđailbmi dakkár ahte ii goastta go muohta dipmá, ja dainna fertejit johtit ihkku.
Ja nissoniidda lea váivi mánáiguin johtit, ii beasa dikšut mánáid nugo galggalii.
Gal mánnáriebut gale šaddet bárgut, go šaddet veallahit goččaid nalde dassážiigo besset luoitalansadjái.
De besset dikšut mánáid, ja álget goikadit biergasiid mat leat njuoskan jođidettiin, jos gávdno guohtunbáiki bohccuide.
Ja johtingeaidnu lea dakkár báikkiid, gos eai lean luottat, ja de leai muohta dakkár ahte guttii luovos bohccuid, muhto ii guoddán ráidduid dahje ráidoherggiid.
Ja de leai hui bahá johtit, go hearggit álget geassit gierresiid, de čalget juolggit vulos.
Ja gieres lea maiddá: goase guoddá, muhto ii riekta guotte.
Vuosttaš gierresa guoddá ja nuppi, muhto de álget maŋit gierresat vuodjut muohttaga sisa, ja de eai hearggit nagat geassit.
Go ovddimuš heargi gaikkiha, de nuppit dahje manjit hearggit dollejit, ja de ii naga vuosttašge heargi šat gaikut go nuppit dollet, dainna go eai nagat geassit, go muohta lea gassat ja bajildus dan muttot garas ahte bávččagahttá herggiid julggiid.
Ja de lea goansta geassit ieš olmmoš veahkkin.
Ja dainna_lágiin ferte johttojuvvot, vaikko lea lossat ja hearggit váibet ja heitet geassimis.
Ja de fertejit guođđit muhtun gierresiid ja muhtumiid geassit ieža.
Ja go leat ollen veaháš mátkái, gos leat veaháš bievlabovnnat, de luoitalit herggiid vuoiŋŋastit, ja veaháš oažžuma dihte biepmu.
Muhto eai dat gale leat, dat biebmu, iežá go čáhppes bovnnat, main ii leat jeagil ii vehášge.
Ii leat iežá go muorjedakŋasat ja das ii leat olu biebmoáhpu, muhto go lea nealgi bohccos, de borrá soahkerissiidnai, vaikko ii deinge leat biebmoáhpu.
Ja go leat borran olbmot, de vulget viežžat deid gierresiid mat leat báhcán jođidettiin.
Ja go deiguin leat boahtán, de vuojehuvvo fas eallu goađi lusa ja álget fas váldojuvvot hearggit.
Ja dal leat hearggit velá árggibut, go leat oaidnán got lea bávččas ja lossat.
Ja muhtun olbmot cábmet herggiid, dakkár hilbes olbmot, ja de easka heargeriebut ballet ja ruhttet dego heakkaheahtahaš.
Muhto dat hearggit, mat leat váiban, dat eai bala šatain, dainna go eai nagat ruohttat.
Dat leat juo dan muttus, ahte jos lossa gierresa biddjojuvvo geassit, de jámesta nu fáhkkestaga, ahte ii háhppet čoavdit lávžži herggiid oaivvis.
Ja go lea dakkár nealgejahki, de dalle jápmet olu hearggit ja dalle ii leat dilli nohkkat, muhto johtit ovddosguvlui; nuppe vuoro viežžat deid gierresiid mat leat báhcán, ja geassit iežanai muhtun gierresiid.
Ja gal dan oažžu árvidit, ahte dat lea nu ahkit ahte čirrot nisoveahka.
Ja dál leat juo gohcán dan rájes go leat johttán dálveorohagain.
Nohkkamuš ii leat stuorit go soappi vuostá čuožžut.
Ja go ollejit duoddarii, de lea gale veaháš buoret guohtun.
De duoddaris boahtá návdi, ja de ii lean duoddarisge velá vuoiŋŋastandilli.
Ja dál lea juo vahkku gollan dakkár váivviin, ja gal muhtumin gollet máŋga vahkunai.
Ja de muhtumat čalmmehuvvet, dat lávejit suddot čalmmit, álget golgat, ja lea dakkár váivi čalmmiin, ahte ii sáhte borrat iige nohkkat, ja muhtumat šaddet čalbmebealit ja olu čalbmevigagat.
Sámiin leat olu dakkáraš, čalmmit, dat leat ruoksadat ja ruddot nu_ahte eai oaččo rabas iđedis muđui go luvvadit čáziin dan meare ahte rahpasit.
Muhto eai muhtun sámit basa čalmmiid eai goasge.
Ja dan_dihte leat sámit nu čáhppadat, ja leat gal dan_dihtenai čáhppadat go sii leat álo ilmmi ovddas.
Álo galbma biegga boaldá ja beaivi ja suovvagoađi ja meahci dolat suovastuhttet, ja deid sivaid dihte leat sámit nu čáhppadat.
Gal sámit leat vielgadat, dakkár sámit, guđet orrot dálvet beahcevuvddiin, ja leat viššalat bassat čalmmiid ja gieđaid.
Rupmaša sámit eai basa goasge, eaige biktasiid mat leat bohcconáhkis, ja dat adnojit vuosttaš liikkis guolggat sisaguvlui ja nubbi nalde, ja das leat fas olggos guolggat.
Ja juolgesuojit leat maiddá leamaš bohcconáhkis: navilduvvon sisttis leat gorrojuvvon buvssat, maid atne geasset.
Ja dálvet atne bohcconáhkis, guolggat siskkobealde.
Muhto dat ii dohkke iežá náhkki go dat mii lea njuvvojuvvon geasset, goas lea borgenáhkki.
Das lea aseheabbu guolga.
Ja leat atnán gahpiriidnai bohcconáhkis.
Muhto dan_dihte eanemus, go golganreaissuin bistet gahpira — biekkat dolvot ja muhtumin fierrala dollii oađidettiin, ja jos lea muđui geassegahpir šaddan, go vulget bohccuid doarridit, ja de boahtá dálvi ja čoaskkis — de fertejit dahkat gahpira bohcconáhkis.
Ja iežánai suojit dahkkojit meahcis: boazu njuvvojuvvo ollisin luddehaga, ja dan cogget nala dorkan, dalle_go bohcco doarridanreaissus misket náhkkebiktasat.
Gal dan diehtá, gal bohcconáhkki navvála go njuoská ja ii beasa goikat.
Ja dat šaddet nu guohccagatnai, go eai beasa goikat.
Vaikko sámit leat goahtebáikkisnai, nu bivastathádja, ahte ii dat olmmoš geas ii leat iežastis dakkár hádja, ii son sáhte orrut su lahka.
Ja go sámit velá bohtet stohpui lieggasii, de easka báidnet olles stobu, nu_ahte das boahtá dávda.
Ja dat leat velá muhtumat nu nuoskkit, ahte eai molsso duolva biktasiid eret go bohtet dáluide dahe čoakkánbáikkiide.
Muhto eai dat dahkko dat biktasat meahcis iežá go čakčat, go boazu luksa manná, ja dalle šaddet vuolgit doarridit bievlan ja ádjánit mánuid.
Ja de boahtá dálvi ja muohta ja čoaskkis, de dalle dahkkojit dat biktasat mat leat ovdalis muitaluvvon.
Muhto gápmagat leat adnon seammáládje go dálnai.
Ja go áigi golai, de sámitnai álge oastit gággásiid ja láđđiid, ja álge dahkat dein buvssaid ja gávttiid ja gahpiriid ja liinniid.
Dološ olbmot atne bohcconáhkiid liinni sajisnai.
Ja atnet luhkaidnai dál gággásis, ja ovdal leat atnán dannai bohcconáhkis, ja dat lea bivval.
Ja dološ olbmot leat atnán arvesuodjin sistemuottáid.
Duoddariid olmmoš.
Goađit duoddara nalde.
Ja goađit dat adnojit maiddá duoddariin dakkár báikkiin, gos ii leat muorra dan meari ahte boalddálii ja livččui suodji.
Ja boaldinmuorat geasehuvvojit guhkkin beanagullamiid duohkennai.
Ja go lea garra dálki, de ii leat maiddá hávski, go biegga lea nu garas ahte ii biso goahti iežá ládje go čadnojuvvo birra juohke guovllus, ja gierresiid geasašit birra goađi ja deaddalit, vai ii biegga oaččo gaikkodit.
Muhto gal dat gaikkoda máŋgga geardde goađi, ja de šaddet rabasin visot mánát ja mánáid eatnit.
Ja de ii leat iežá dorvu go gokčat čoahkkái, jos eai leat iežá goađit lahka, muhto go leat iežá goađit lahka, de mannet dohko.
Muhto gal dat beassá muohta goahtái, vaikko goahti bissu ceaggut.
Gal dat lea iđedis muohta gokčan visot siskkobeale goađi, nu_ahte lea muohta állana olbmuid nalde.
Ja go álget iđedis bivdit dola, de lea stuora bargu goaivut muohttaga eret goađi siste, ja de bivdit dola.
Ja dein olbmuin, geat orrot guhkkin eret beahcevuvddiin, eai sis leat soarvvit, masa cahkkehit dola.
Sii cahkkehit dola beassái, ja dainna sii ožžot dola, vaikko ii leat nu álki.
Ja de álget ráhkadit biepmu ja dikšut mánáid.
Ja dakkárin láve goahti nu suovvái ahte jura čalmmiid billista.
Ja dainna leat olu sámit čalbmetbealit, go giđđailbmi billista čalmmiid ja suovvagoahti.
Giđđa lea sámiide hui váivi.
Muitalus jámehiid dikšuma birra.
Go duoddariid nalde jápmá olmmoš mannjit giđa, go ii olle šat doalvut luksa girkoeatnamii, de šaddá bidjat gierresii, jos eai leat olámearis fiellut.
Ja de biddjojuvvo sullui gos eai beasa borrit borrat, ja eaige leat olbmuid bálgáid nalde.
Ja dat biddjojuvvo roggi dohko vuohččan, ja de biddjojuvvo dan roggái ja oktan dainna gierresiinna, ja de bessiid nala ja darffiid bessiid nala.
Ja dat orru das dasságo galbmo jávri ja muohttá, de easka vižžet seammá áigge go iežánai gierresiid.
( Muhto jos eai leat gierresat olámearis, go lea noađđeráidduiguin johtime, de ferte roggat rokki eatnamii ja bidjat dan roggái.
Jos leat beassit oažžunmearis, de bidjet bessiid nala ja darffiid fastten nala, ja das ii leat vissis diehtu leago šatain váldojuvvon.
) Ja dan sii fal dahket, go jámeha váldet eret das gos lea orron, ahte sii lávlot sálbmagirjjis muhtun vearssa, ovdal_go vuolggahit.
Jápminsaji mearka lea rista — dahkko soagis.
Ja dálvet sámit lávejit geasehit mielde go siida johtá, ja dainna lávejit sierra doalvut, ja das lea mearka hearggis vilges liidni čoarvvis.
Muhto jos leat ila unnán olbmot dan siiddas, de gale lea jámetnai seammá ráiddus, muhto go luoitalit, de doalvu veaháš doaresbeallái.
Ja dat jámet orru das dasságo siida fas johttá, de váldet fas mátkái seammá_ládje, ja nu geasehuvvo dasságo bohtet lagabui girkobáikki.
De vuolggahit ja doalvu okta dahje guovttis.
Ja rávvejaččaid sii maid atnet soapmásat, dat geat eai leat ila hátnásat.
Ja dat geat eai doala rávvejaččaid, dat lihkohuvvet ja gefojit.
Ja dalle_go vuohččan jápmá olmmoš, de maiddá lávlot earrosálmma.
Ja dalle_go lea jur heakkas addime jámidettiin, dalle ii galgga jietnadit ii oktage, vai ii suorgan.
Jos dalle suorgana, de dalle šaddá guovtti ilmmi gaskii ja eallá vahku dakkárin.
Ii leat ii ealli iige jábmi, ovdalgo de fas beassá jápmit.
Ja jos šaddá bealleheggii iige sáhte jápmit, de galgá gomuhit gievnni oaivvi nala, de gal jápmá fargga.
Ja go jámet lea heakkariiddus, de dalle lea váralaš.
De dalle galgá váruhit ahte dat viežžit eai surget olbmo.
Dakkár jábmi lea velá bahát, mii lea hui suruheapme.
Ja hája galgá maiddá váruhit.
Jos jámet váigahája biestá njunnái, de das boahtá jápmindávda.
Ja go lea jápmán olmmoš, de dan goađis mannet olbmot eret, ja uvssa jorgalit ja deddet muoraiguin ja diktet jándora.
Ja de gárvvuhit, jos leat vilges liinnit, ja basset.
Ja jos ii leat vilges liidni, mas oččolii biktasiid, de fertejit bidjat atnubiktasiid, ja de deiguin biddjojuvvo gierresii dahje — jos lea oaččuhuvvon — gistui.
Jámet ii váldo olggos uksaráiggis, muhto čađa goađi jur dakko gokko lea jápmán.
Dat lea mearkan ahte eai eallit ja jábmit galgga ovtta luotta.
Ja nubbi diida: Jos uvssas dolvojuvvo olggos, de jápmet ein dan goađis fargga.
Muhtun rupmašat leat hui bahá gummehallat dahje baldalit, ja ii dušše dat: rupmaša jápminsadji baldala nu_ahte jur olbmo oaidná, ja gullo ja áđđestallá dan, maid son lea ealidettiinis bargan.
Son juoigá ja gillju beatnagiid ja láhtte vaikko_man ládje.
Go lea sullos dakkár olbmorumaš, de boahtá jávrris gáddái dego stuora loddi čáhceborgan, vaikko lea jur gaskabeaivi ja olu olbmot.
Ja go bođii gáddái, de šattai hearrá hápmi, ja de balddii ealu eret livvasajis.
Ja dat leai jápmán okta nuorra nieida 15 jagi boaris.
Ja dát lea dáhpáhuvvan 1907.
Ja dat leat olu dain seammá báikkiin leamaš seammá jagiid siste dakkárat mat leat vádjolan mannjil jápmima ja baldalan olbmuid máŋgga_ládje.
Ja go olmmoš lea jápmán, de sus leat biktasat, ja deid sii lávejit guođđit dasanaga, daid biktasiid mat leat nalde dal go lea jápmán.
Muhto deid biktasiid, mat leat ovdal eret nullon, deid sii gale goarjidit, ja atnet ieža ja vuvdet maiddá soapmása, ja addet geafes olbmuide.
Muitalit visot mii gullá sámi bargui giđđat.
Go sápmelaš lea boahtán duoddarii olles su ealuinis ja visot ráidduiguin, de lea olu bargu, go galget goikadit biergguid ja divodit gierresiid ja reainnidit ealuid, mat leat guovtti oassái rátkkihuvvon, nuppi oassái álddut ja nuppi oassái hearggit ja iežá luovos bohccot.
Čilgehus dasa manin galgá okta siida atnit guovtti sajis bohccuid.
Dat lea danin_go luovvasat leat nu hilbadat, ahte sin galgá višahit nu garrasit, dan sivas go luovvasat mannet beare njolggi ja čuoskku juohke guvlui, go lea velá čoaskkis ja unnán biebmu, headju jeagil ja bievllat unnán.
Ja áldoeallu lea váralaš; dan galggalii sáhttit nu siivvut reainnidit go lea máŧolaš.
Jos áldduid šaddá višahit garrasit, de šaddet hilbadat, ja nubbi dat, ahte go áldduid šaddá višahit sakka, de reitojit, ja lea bahá beatnagat borret misiid.
Ja dat álddut, mat leat easka miesi njoallume, de dat ballájit eret miesi nalde, go beana oaguha garrasit dohko bohccuid.
Ja jur dan sivas fertejit rátkit guovtti oassái áldduid ja herggiid.
Ja go guottet álgá, de gale álddut háliidit dasa gos sii leat láven ovdalnai guoddit.
Ja eai lullebealde duoddariid leat dakkár eatnamat gos birgejit guottehit, go jur soames siida.
Ja dan_dihte fertejit johtit áldobohccuiguin badjel duoddariid Norgga beallái ráji, dan siva dihte go leat guoirasat bohccot álo dan rájes go lea gieldu šaddan Suoma eatnamii, gos leat ovdalaš áigge olu siiddat orron dálvviid, gos lea buorre jeagil ja buorit guohtuneatnamat.
Ja gal sámit leat orron guottetáigge duoddariid naldenai.
Ja sidjiide lea geavvan hui bahát, go leat biestán galbmot dušše okta siida nu olu misiid, ahte eai ollen njuovvat náhkiidge.
Muitalus dan birra go leat álddut dein báikkiin guoddime, gos sii leat ovdalnai láven guoddit, ja gos lea dakkár eatnan gos birge áldu oktan su misiinis, gos lea ealát ja suodji.
Álddut leat nu lojit ahte sii guhtot siivvut ja dikšot misiideaset.
Olbmot eai dárbbaš iežá go čuoigat birra ja geahččat ahte eai borrit boađe ealu lusa ja álgge speadjat, ja atnit vára ahte eai mana sorbmebáikkiide.
Ja go leat álddut guoddán, de ii leat johtimuš, de besset miesit šaddat siivvut.
Ja meara bealde šaddá rássi árrat, ja dan boazu diehtá, dat boazu mii lea lahka, ja dat mii lea guhkkin.
Ja dain ii leat olu šat muitaleamoš.
Muitalus guottetbáikkiid birra.
Muhtumat guottehit duoddariin lahka riikkaráji, ja dein lea stuora váivi johtit badjel duoddariid, go sii galget guottihit visot gálvvuid ja gođiid ja mánáid.
Ja miesseálddut leat hui váralaččat golggahit.
Ja dan johtinmátkkis leat olu stuora jogat, mat leat váralaččat beassat rastá, go eai leat rovit eaige gávdno fatnasat.
Dás álgá muitalus daid birra, guđet guottehit lullebealde ráji ja ráji báikkiin.
Doppe lea unnán bievla, ja álddut leat nu mannit dahje hilbadat.
Dat galgá reainnidit nu garrasit ahte ii astta reainnár bisánit ii vehášge, ja jos leat čuorbbit reainnárat, de sorbmejit olu bohccuid dan sivas go galget ogohahttalit dahje višahit beatnagiinna nu olu go beana veadjá.
Ja beana láve váibat, ja de reainnár biestá ealu mannat.
Ja návdi lea maiddá bahát lulde.
Ja go dal leat guoddán álddut ja miesit veaháš čálgan, de álddut álget maiddá viggat mannat.
Sii álget háliidit rási go šaddagoahtá rássi mearravuvddiide.
Ja dalle álget visot bohccot viggat davás, nu_ahte lea goase máŧoheapmi doallat.
De sii fertejit álgit ráhkkanit johttát Mearariikii, gos lea rássi ja gálus báhkaid; ja lea dearvvaš ilbmesoarta Mearariikkas, gos leat olu muohtavárit.
Ja mearas maid boahtá riska ilbmi, mii lea dearvvaslaš bohccui.
Ja mearragát-váriin gale gierdá bohčit dálášnai bohcco muđui, muhto go leat nu gáržžit čatnamat: dálolaš ii atte sámiide šat dakkár eatnama, gos sáhttá reainnidit nu_ahte sáhttá bohčit.
Ja lea datnai go bohčit álgá dán áigge, de šaddet miesit nu unnit ahte eai eale garra dálvvi badjel.
Ja daid sivaid dihte fertejit orrut božihaga goase dan sukte go boares áiggiin leat bohčán lasi guottetáiggis.
Dál álget álddut guoddit, ja de lea guottetáigi váralaš áigi sámiide, ja olu bargu go galget bohccuid reainnidit ja goikadit biergguid ja divodit gierresiid ja bihkkadit.
Ja boazoreaidnu lea garas, ja dárbbaša guottetáigge reainnidit álo.
Boares áiggi sámit reainnide nu garrasit, ahte vuojehedje juohke jándoris guovtti geardde, ja de bohče áldduid.
Ja dalle go áldu lea njoallume miesi, de nuorra álddut ballájedje eret miesi luhtte, ja go áldu ballá miesi luhtte eret, de ii duostta muhtun boahtit miesis lusa fas.
Ja go leat čuorbbit reainnidit bohccuid, de baldet olu áldduid eret misiid luhtte, ja dainna_lágiin šaddá stuora vahát, go dat miesit jápmet visot, maid álddut guddet.
Soames sámit váldet gitta daid áldduid, mat leat guođđán misiid ja veddet vahkuid, ja muhtumat váldet misiid ja muhtumat eai váldde misiid, vaikko veattálii man guhká, ja ii dat leat dillige veaddit.
Ja lea velá iežá váralašvuohta, go leat čuorbbit bohccuid reainnidit: go luitet beatnagiid garrasit ogohallat nu_ahte čoavjjet boazu šaddá ruohttat nu garrasit ahte reito ( reiton lea dat, go áldu cuovkana dego olmmošnai ), ja dainna sivain olu jápmet álddut, mat gohččojit čoavjjehin.
Ja de sámit fertejit veahkehit, vai áldu nagada riegádahttit miesi, ja dat gohččojuvvo reitomin, ja de daddjojuvvo: de galgá gálgat sorreálddu.
Muhtun sámit leat hui buorit jorddamovrat, muhto gal bistet jápmit maiddá, go lea liiggás bahui sorron.
Muhtumin čuohpaduvvo álddu sisa miessi, ja de váldá olggos binnáid, ja dat lea buorre goansta.
Dainna_lágiin ožžot eallit olu bohccuid.
Ja dat lea buorre.
Go lea guhká — ovtta vahku — áldu soris leamaš, dalle lea jápmán miessi ja veaháš mieskan, ja de lea dimis ja boahtá olggos geahppaseappot.
Ja go lea miessi olggos ožžojuvvon, de galgá geahččalit jos áldu álggálii njoallut dan miesi, de boađále olggos vábit.
Ja jos ii áldu njoalo vehášge, de eai boađe olggos vábit, ja de jápmá gale.
Muhto jos addojuvvo vuodja áldui, de gale bohtet olggos vábit, ja de eallá gale áldu, muhto miessi gale duššá.
Muhto dat lea buorre go eallá áldu.
Ja lea velá okta baháášši go liiggás garrasit beana ogohallá dalle_go álddut leat guoddime.
Dalle láve ballát hui bahá, go leat álddut njoallume miesi — dat lea dat, go áldu njuokčamiin bassá miesis — de ruohtastit eret ja guđđet miesi dasa.
Ja muhtun gale boahtá ja váldá miesis, muhto muhtun ii váldde go lea okte guođđán, muhto son váldá ovddit jagáš miesi ja álgá dan njamahit.
Ja dainna_lágiinnai duššet olu miesit.
Go čoavjjet lea guoddime, de son bahtá.
Čilgehus bahtima birra: Aldu ruohttá dalle_go lea miesi riegádahttime, ja son ruohttá nu olu go nagada, dalle velá bahábut go áldu lea buoidi, go lea bievlagiđđa.
De láve velá bahát, go lea unna eloš, de leat čoavjjehat velá bahábut ruohttat.
Ja vuovddis leat velá bahábut, leat nu bahát ahte fertejit veaddit dassážii_go guoddá áldu.
Ja áldu lea dalle dakkár, ahte jos beassá de ruohttá vaikko man alla vári nala.
Ja dat háliida beare alla vári nala, vaikko galbmolii miessi dakkaviđe.
Ja dan su ruohttama sivva lea dat, go miessi čiekčá nu garrasit, go lea eadni vuoimmis dahje buoidi; ii leat goit guoira áldu nu bahá bahtit, ja go lea galbma giđđa, de ii leat nu garas bahtit buoiddes álduge.
Muhto dat lea olu buoret go lea stuora eallu, ja dat lea viidát, ja lea várri, ja go dan vári miehtá leat bohccot dahe eallu, de das doallá bahtti áldduid, go álddut besset ruohttat dan vári nuppi ravddas nuppi ravdii.
Ja go leat olbmot juohke ravddas caggame go ein bohtet ravdii ja vulget meahccái, de reainnár lea válmmas vásttostit.
Ja go leat ruohttan duohko deike máŋgga, máŋgga geardái dan vári birra, de ein guddet dat, mat leat ruohttan 2 ja 3 jándora ovdal_go guddet.
Ja go dat guddet, de nuppit álget seammá_ládje, ja dat bistá nu guhká go leat ollen guoddit visot.
Ja go leat guoddán visot, de álddut eai dárbbaš reainnideami.
Jos eai leat borrit, de ii dárbbaš reainnidit iežáid go luovvasiid, muhto gal lávejit atnit olbmo áldduinnai, vai fuomášit jos soames divri boahtá áldduid lusa ja álgá misiid borrat.
Dat leat olu miesi vašolaččat: návdi ja bierdna ja geatki ja rieban ja njálla ja goaskin, dat leat visot miesi vašolaččat.
Ja miesi sorbmešlájat leat maiddá olu, okta lea čáhceláddot ja geađgegaskkat ja jogat, unnibut ja stuorábut.
Dás álgá muitalus, got galggalii bohccuid reainnidit, nu_ahte ealále dearvan álddut ja miesit.
Dat galggalii sáhttit nu siivvut jorggohallat beare olggumuš bohccuid iige luoitit beatnagiid ogohallat.
Dalle galggalii hui viissis beana, mii ruohttá beare olggumuš bohccuid olggobeale.
Ja iige galggage vikkahit čoahkkái, dat lea buoret go lea eallu viidásit, ja dušše mannat olggumuš bohccuid olggobeale.
Ja go lea galbma giđđa, dalle lea hui bahá, go boazu ferte mannat nelggiidisguin nu viidásit, ahte ferte gale ogohallat garrasit, go bohccot ruhttet ohcama dihte biepmu, go lea nealgi, go lea cuoŋu, ja ii leat velá bievlan nu olu ahte ealále nu viidát manahaga.
Ja jos guhká leat čoaskimat, de nohká bohcco biebmu go dat veaháš bievllat leat juo ovdal nohkan, nu_ahte ii leat jeagil šatain.
Eai leat iežá go muorjedakŋasat šatain dán áigge dáppe, gosa lea šaddan olu bohccot, ja dan_dihte ferte nu dárkilit siidda doallat dahje reainnidit bohccuid.
Ja go lea hui čeahppi reainnidit, de gale ealiha bohccuidis olu buorebut go dat, guhte ii máhte riekta stivret dahje komendit dego soahtehearrát soahteveagaid.
Dat manná juohke sorttat áššiin jur seammá ládje, go heajut komenduvvo.
Muhto gal muhtun bálvvát leat behtolaččat ja čuorbbitnai.
Ja dat dahket olu vahága isidii, go eai gille mannat ieža birra bohccuid, dušše bidjet beatnaga ogohallat, vaikko sorbmelii man olu.
Dakkár bálvvát lávejit sorbmet olu áldduid dahje čoavjjehiid ja misiid nu go lea ovdalis muitaluvvon juo daid birra.
Muhto nu go leat návddit, de lea dalle olu eanet velá bargu ja vahát, go návdi fákte.
Jos reainnár luoitá viidábut mannat, de návdi rohkkáha dakkaviđe ja goddá dego soađis jos ii olmmoš olle dakkaviđe baldit eret.
Muhtun návdi lea nu snielut dahege roahkkat, ahte ii ballá ovdalgo lea olmmoš jur lahka.
Muhto beana láve stuora áhpu, beana lea falit go olmmoš, son ruohttá hoahpus návddi lusa ja ciellá nu garrasit ja dohppestallá bahtii návddi, ja de návdi ferte ballát, muhto gal návdi goddá maiddá dávjá beatnaga.
Ja go giđđat leat návddit olu, de fertejit reainnidit nu čoahkkái, ahte nelgot bohccot ja reitojit álddut.
Ja miesit jápmet, go eatnit leat nelgon, de ii leat mielki áldduin.
Ja lea velá okta váralaš ášši giđđat guottetáiggi.
Go dál ii leat bohccobiebmu muoraid siste, de fertejit orrut duoddariin, gos lea biegga bosson muohttaga eret ja leat veaháš bievlan bieggagaikkohagat, ja dainna_lágiin lea veaháš buoret duoddariin.
Ja láve muohta maiddá dimisin bissut duoddariin, vaikko vuvddiin gale cuoŋuda, ja dainna_lágiin lea goitge duottar buoret, vaikko lea čoaskkis ja borga ja guoldu nunai ahte ii oainne sabehiid njuniidge ovdii.
Ja dalle ii oainne reainnidit bohccuid, vaikko návdi boralii man olu.
Ja go leat bohccot guoirasat, de dalle galbmojit jámas miesit ja čearpmahat ja juohke sorttas dakkárat mat leat guoirasat, ja dat jápmet čuohteviisan, muhtumin máŋggat čuođit.
Ja muhtumin eai nu olu jáme, dalle_go leat bohccot vuoimmi nalde dahje buoiddit.
Ja jos lea dakkár báiki, gos leat geađggit olu, de lea stuora suodji; eai galbmo nu olu bohccot, muhto go lea hui jalgat, de galbmojit dan ládje go lea ovdalis muitaluvvon.
Ja dat reainnáratnai galbmojit nu_ahte ii báljo heagga biso; juolggit galbmojit nu_ahte eai sojatge, eai biso čuožžut, ovdalgo lea veaháš ruvvedan ja lihkahallan juohke guvlui.
De álget sojadit ja viimmat liegganit seammálágážin go leat ovdal leamaš, muhto eai dat seammá njuolgadat leat juolgelađđasat go iežá olbmuin.
Dás álgá muitalus dan birra, go álgá johttánáigi guottetbáikkis dein siiddain guđet leat lulde ráji báikkiin guottehan.
Dalle guddojit dálvegálvvut, gierresat ja visot mat gullet dálvegálvui, ja geassegálvvut váldojit mielde.
Ja de álge dálvegálvvuid ráhkadit guoddin ládje.
Vuohččan biddjojuvvojit gierresa sisa ja de gieres muoraid nala ja gierresa sisa gálvu ja dan nala duoljit, ja de beassit fas duljiid nala ja darffit fas bessiid nala ja geađggit fastten nala ja soagit bajimussii.
Dat guddojit maiddá bukkiide.
Buoggi lea guovtti muora gaskii holga biddjon, ja dan holgii de heŋgojit gálvvut ja dasto gokčojit loavdagiiguin.
Ja dat guddojit máŋgga sadjái, vai leat lagabus muhtun biergasat go leat fas luksa johtime.
Vaikko gal šaddet johtit veaháš nuppi geainnu, muhto lagat dat goit lea go galggale viežžat lullegeažis duoddariid.
Ja de álget ráhkaduvvot noađit, mat váldojit mielde geassebierggasin ja biebmun.
Dat leat heargenoađit 20 gilo 4 goappat bealde, go leat hearggit vuoimmis dahje buoiddit, muhto go leat guoirasat, de eai guotte eanet go 15 gilo 4 bealis.
Ja dál šaddá johttámuš válmmasin.
Dál vuolgá dat siida johtit, guhte lea orron lulde sárggáin; sus leat vuoimmi nalde bohccot.
Ja dál galget herggiiguin guottihuvvot visot biepmut, suojit, goađit ja mánát máŋgga stuora joga rastá.
Dál vuolgá dat siida mátkái dáinna dainna_lágiin: áldoeallu sierra, ja ráiddut ja heargeeallu ovddas, muhto ii áldoealluge leat guhkkin.
Ja go dal leat johtán ovtta beaivása, de sii fas guđđet ovtta buokki gálvvuiguin, ja de sii fas johttájit.
Ja dalle leat dan áigge duottarjogat, juohke unna jogas, nu stuorrát ahte ii nagat gállit rastá, ja juohke leahki lea soavlin, ja muohta lea ein gassat duoddariin, mat leat alladat ja galbmasat.
Muhto dalle lea liegganan dan meare, ahte ii guotte herggiid maid nalde leat noađit, ja de lea buoremus vuordit dassážii_go cuoŋuda dahje čoaskkida.
Ja ii láve muhtumin čoaskkidit ovdal_go Eretbeaivvi áigge, ja jos ii ođđa Eretbeaivvi áigge čoaskkit, de boares Eretbeaivvi áigge goitge cuoŋuda.
Ja de johttájit, dalle leat galbmon visot soavllit ja unna jogažat, ja de leat čohkon stuora jogatnai olu.
Muhto de láve muhtumin borggiidit, nu_ahte eai beasa johtit, de fertejit orrut duoddariid nalde vahkuid, ja doppe ii leat boaldinmuorra ii iežá go skierri, ja datnai unnit.
Ja go velá borgá nala!
Ja soahkemuorat eai leat olámearis, ja dál eai leat gierresat šatain, mainna vieččale muoraid.
Ja eai dat háliitge orrut, muhto go leat nu garra dálkkit, de fertejit.
Ja áldoeallu lea bahá maiddá, dainna go miesit lávejit galbmot dakkár dálkin: jos dálki joksá alla váriid nala, de galbmojit máŋga čuođi jámas, ja de lea velá bahát jos álgá vuojehit iežá báikái.
Dat lea buoremus go diktá das gos lea.
Muhto go livččui lahka suodjebáiki dahje vuovdi, ja go dovdagoahtá garra dálkki boahtime, de vuolggahivččui dohko.
Muhto go lea guhkkin vuovdi, de ii olle dohkoge.
Ja go firte, de lea vuosttaš bargu ohcat deid misiid mat leat galbmon ja njuovvat dein náhkiid.
Ja biergu dein lea heittot, mat galbmojit, ii buoiddes miessi galbmo, vaikko livččui man čoaskkis.
Ja go leat dein geargan, de johttájit fas go lea firten.
Ja de boahtá hui stuora johka, man sii galget rastá.
Ja dan rastá lea hui bahá beassat go lea nu čieŋal johka ahte eai nagat gállit iežá go dievddut, ja dat fertejit guottašit visot mánáid ja nisoolbmuid ja boares olbmuid.
Muitalus mot geavvá joga rastá gálidettiin ráidduiguin.
Jos hearggit jorahallet dahje bálkestit nođiid, go čáhci lea nu čieŋal ahte vástida nođiide čáhci, ja de fierralit eret noađit hearggi nalde, de johka álgá doalvut mielddis, ja de olles ráidu sorrasa, ja de golget visot johkaráigge, velá olmmošnai jos sorro ráidui gitta.
Muhto muhtun dievddut leat nu háhppilat, ahte go oidnet ahte johka álgá doalvut ráiddu, de čuohpastit lávžžiid gaskat, ja háhppehit oažžut soames divraseamos nođiid, ja eanas ráidduin vudjet ja besset gáddái.
Muhto go leat doaŋgasat, de mannet johkaráigge visot, ráidu ja olmmoš.
Muhto ii dat dáhpáhuva go jur soames áigge.
Dat lea goitge eanas áigge nu_ahte dearvan besset rastá joga.
Ja go leat beassan joga rastá dearvan, de mannet dasa gosa lávejit ja soahpá, ja de luoitalit herggiid ja dahket gođiid nu got lávejit.
Ja dál gale leat njuoskan noađit jogas, ja deid dárbbaša goikadit.
Ja go leat boradan, de sii vulget áldoealu viežžat rastá dan stuora joga.
Dál galget hui dárkilit vuojeheaddjit vuojehit, ii galgga luoitit beatnaga rohkkáhit dalle_go áldoeallu vuodjala, vai eai suorgan álddut ja miesit.
Jos suorganit, de jorggihit ruoktot ja álget jorrat jogas, ja de galbmojit miesit deihe gantteštuvvet.
Ja de álget golgat miesit johkaráigge ja álddut čuvvot manjis, ja muhtun oassi jorggiida ruoktot gáddái.
Ja go gáddái bohtet, de dat báltot jogas nu_ahte eai vuolgge šat johkii, vaikko oidnet muhtun oasi nuppe bealde joga.
Ja go nu geavvá, de dat bargu bistá muhtumin vahku, ja eai oaččo viso velge.
Dat lea okta goansta go lea nu geavvan, got lea ovdalis muitaluvvon: de váldet luovasealu ja mastadit oktii áldduiguin ja de vuojaldahttet.
Ja dalle gal leat álddut olu roahkkadeappot go leat luovvasiiguin ovttas, dainna go luovaseallu lea roahkkat.
Dat manná johkii, vaikko livččui man stuora boršu guoika.
Muhto mat dalle báhcet, de deid ii oaččo šat johkii visot.
Dat lea muhtumin barggahuvvon olles vahkuid nu_ahte ii leat astan nohkkat.
Lea geahččaluvvon datnai goansta, ahte dahkat gárddi joga vuostá, ja de árrit johkii, ja muhtun misiid guoddit rastá joga, mat eai šat vuolgge ieža johkii.
Ja dalle lea giđđajiekŋačáhci nu galmmas ahte dain olbmuin geat gállet joga rastá álo, de dein galbmojit juolggit nu_ahte ožžot čoaskinvigi agibeaivái.
Muitalus dan birra, go lea vuoibmeeallu ja leat čeahpes vuojeheaddjit.
Dál go láidesteaddji ieš vuolgá johkii, de čuovvuálddut vulget mannjái dakkaviđe, ja oba eallu manná nu dego lottit, ja vuoibmemiesit vudjet velá hoahpubut go eatnit.
Ja dat manná nu johtilit ahte ii gola eanet go okta diibmu rastá mannamis, ja eai dárbbaš gállit máŋgga geardde.
Ja go leat beassan rastá dearvan, de sii vuoiŋŋastit.
Muhto reainnárat eai beasa vuoiŋŋastit, muhto iežá veahka.
Go leat vuoiŋŋastan, de sii fas johttájit, ja de dal boahtá dakkár johka mii lea rožus ja goržžit dakkárat, ahte jos gahččá johkii, de lea gorži vuolde dakkaviđe njielasteame, ja dakkár gorži, go dasa gahččá, de manná cuovkkas dakkaviđe.
Ja ii dakkár jogaid beasa rastá muđui go jassaroviid mielde, mat leat rastá joga.
Muhto johka manná muohttaga vuole, ja jos dat gahččá, de gale lea sorbmi vissásit.
Muhto gal dat geahččaladdet bálkut geđggiid dan geainnu bakte, leago dakkár, ahte guoddá olbmuid ja ráidduid ja ealuid.
Ja leat sámit dahkan roviid dakkár jogaide, mat leat nu váralaččat, muhto eai sii leat ollen juohke johkii dahkat, gosa livččui dárbbašan olbmuid ja bohccuid golgama dihte.
Okta johka lea, man namma lea Giepmejohka.
Ja dat johka lea oktanaganai sorbmen olles siidda ealu dainna_lágiin, go leai biigá reainnideame bohccuid dan johkagáttis, ja de vuodjaledje rastá joga, ja johka leai nu dulvi ahte son doalvvui vulos.
Ja ii das leatge go moaddelogi sala, ovdalgo gahččá badjel bávtti, ja dat lea árvalus, ahte gahččá ovtta gilomehtera badjel bávtti.
Ja das manná boazu cuovkkas oktanaga.
Muhto dasa bázii velá unnit bealli dahje goalmmátoassi.
Ja dat olmmoš šattai geafi dakkaviđe, muhto ii son lean guhká, ovdalgo son leai seammá rikkis.
Ja sus šattai bárdni maiddá rikkis, ja lávejit olbmot lohkat, ahte dakkár olmmoš guhte lea eallán riekta dahje rehelaččat, das lea sivdnádus mánáidenai.
Muhto suolaolbmuin ii leat sin riggodat eanet go iežaset áiggi, ja ii muhtumin bistte ii iežasetge agi.
Muhtumin gale bistá velá goalmmát buolvva rádjái, dakkáriin guđet leat buorit addit gefiide ja Ipmila bálvaleddjiide dahje daidda mat gohččojit risttahassan.
Ja dainna_lágiin sii johtet rastá olu jogaid ja bohtet datnai Norgii.
Muhto olu váivviid ja váraid čađa šaddet dat mannat, mat guottehit ráji báikkiin.
Muhto eai leat jur ovttalágážat johtingeainnut juohke báikkis.
Ja go sii ollen leat mearraorddaide, de lea skierrenjaskkas, ja de eallu háliida vuvddiide, gos lea rássi ja bivval.
Gal boazu dovdá juo guhkkin ahte rássi lea vuovddis, ja dalle ii son bala beatnagiin iige olbmuin vaikko časkkálii oaivái.
Ja dainna sivain lávejit fertet doadjit čorvviid bahámus herggiin belohahkii, vai eai sáhte ruohttat go lea bávččas nuorra čoarvi, mii lea belohahkii šaddame.
Das golgá varra, go dodjet gaskat.
Ja dainna_lágiin dollet čoahkis dassá_go ollejit dohko gos lávejit orrut álo.
Muhto go bohtet vuovddi rádjái, de gale mannet ruohta vuovdái oažžuma dihte rási.
Go sámit giđđat bohtet badjel duoddariid, gos lea leamaš čoaskkis ja olu muohta, ii báljo leat bievlaráigi, muhto lea goit dan meare ahte jur eallá boazu.
Ja go sii bohtet Norgii nu_ahte álget mearravuovddit oidnot, ja dein lea rássi ja lasta, ja dat leat nu čábbát ja hávskit sámi mielas, ja go bohtet lagabui, de álgá gullot giehka ja visot lottit, mat leat sámi mielas hávskit, ja de sii juoiggadišgohtet: eatnehiid ja čáppa rássevákkážiid, miesi eatni, voja voja nana nana bures, bures, dál eatnehat, nana nana voja voja, váldet dal vuostá mu eloža ja dikšot nu go ovdalnai lávebet, voja voja voja voja nana nana lehket dál eatnehat fas mu ustibat, voja voja nana nana, eatnehat, guottehehket dál dearvan mu bohccuid, nana nana voja voja.
Ja de dal: čáppa duovdagaččat, voja voja nana nana leat nu čábbát ahte čuovggade.
Ja de lea nu hávski, ahte ii lean bártniin iežá jurdagis go nieiddat, ja nieiddain leai fas jurdagis bártnit, ja ahte singuin galggale ovttas beassat.
Ja de jugistit viinni ja njorrestit veaháš eatnamii, ja addet juohkehažžii geat leat das, ja sii juiget, muhto ii garrudit galgga.
Ja sámiin leat ein veaháš boares goansttat: Go sii bohtet giđđat geasseorohahkii, de sii buorástahttet dainna_lágiin.
" Bures, bures, dál eatnehat ja duovdagat.
" Ja dalle sii maiddá addet juoidá.
Dat lea soames báiki gosa sii addet, ja de bivdet háldiid ahte dikšot sin ealu, vai eai sorbmahuva sin bohccot, ja šaddet stuorrát miesit.
Sámit gohčodit eatnamiid dahje orohagaid namain duovdagat.
Sii dadjet: " dát leat čáppa duovdagat, ja buorit boazoduovdagat, " ja ná: " dát leat nu čáppa duovdagat ahte boagustit.
" Ja go olbmos lea hávski ja bures mannet áššit, de su mielas illudit visot duovdagat.
Ja go lea olbmui ahkit dahje moraš, de dalle su mielas čirrot visot duovdagat ja visot geađggit, muorat ja visot olles máilbmi.
Iige sutnje leat hávski ii miige, mii lea ovdal leamaš hávski.
Ja dalle leat beaivvit nu guhkit, ahte eai noga eai báljo goassege.
Ja go soames báikkis leat heajos eatnamat, dat leat heajos duovdagat.
Ja dološ áiggiin leat beassan guohtut ráfis juohke báikkis bohccot, ja dološ áiggiin ledje bohccot olu stuoribut go dál, dan sivas go dalle leat beassan guohtut juohke báikkis gos leat háliidan.
Muhto go olbmot lassánedje Norgii, de álge vašuhit sámiid, soames báikkiin nu garrasit ahte rivvo ja cábme ja soapmása goddenai, dan sivas go sámiid ealut guhto dein báikkiin gos sii láveje ovdalnai guohtut.
Ja gal sápmelaš livččui báhtaran ein guhkibui, muhto ii lean šat rásseeatnan olgolii, ja de dal ferte sápmelaš orrut dakkár dilis, man ii sáhte olggos čilget jur nu got dat lea.
Dál lea láhka Norggas sámiid vuostá dakkár, ahte dat lea dego okta luvra, man čađa ii leat oaidnit ii bastileamosge čalmmit, mii dan luvrra duohken lea.
Dat seammá luvra lea juo dahkan olu állut áššiid sámiid vuostá.
Dál ii leat hávski šatain sápmelažžii Norggas, go lea šaddan dego vierrobeana, dan rájis velá bahábut go Norga šattai sierra Ruoŧas.
Dás vuollelis muitaluvvo sámiid birra lassi, ja goase oaiveášši birra.
Dál sámit leat álgán jurddašit guhkibui sin eallima birra, ja sámit dál oidnet ahte ii boazu šat eale dáin Juhkásjávrri eatnamiin ja seammá Gárasavvona eatnamiin, go lea nohkan jeagil, ja de dál álget sámiid nuorra bártnit ohcat iežá ealáhusgeainnuid.
Gal sápmi dál dovdá dan su ealáhusas, iige son háliidivččo iežá ealáhusaid, muhto go ruvdna lea váldán sámiin eatnama ja lea addán láddelaččaide, ja dat ii leat šat ruvnnas váldi daid eatnamiid nala ii miige.
Ja dan sivas lea sápmi dál oaidnán, ahte ii dain čatnamiin eale boazu šat dain báikkiin, gos lea sámi lohpi orrut ja guođohit; de dain lea nohkan jeagil jur visot.
40 jagi dás manjás lea leamaš velá dáppe Skáhttovuomi báikkiin čáppa vilges jeagil, nu_ahte ledje vielgadat čatnamat.
Ja dan áigge eai lean olu siiddat Dálmmas eaige oba Čohkkirasa suohkanisge.
Muhto go álge boahtit lasi sámit doppe Gárasavvonis ja Guovdageainnus, de álggii nohkat jeagil veaháš juohke jagi.
Ja go lea olu goddesáhpán, de dat maiddá borai olu jeahkála, ja dainna_lágiin lea jeagil nohkan ja nohkan juohke jagis, ja dat nohká ein, jos velá livččui veaháš soames báikkis.
Dat lea mearka dasa: go rehkenastojuvvo 25 jagi manjás guvlui, masa álkit muitá, dalle leai velá buorre jeagil Dálmmas ja olles Juhkásjávrri suohkanis.
Ja dál lea visot dego boalddihuvvon, nu_ahte eai dat eatnamat ealit daidge bohccuid, mat leat juo.
Got galget dat jáhkkit eallit, mat galget álgit bargat bohccuid alcceseaset?
Go sii álget jurddašit dan birra, de boahtá jur máŧoheapmin, ahte dáppe eallu sáhttá lasi šaddat, go eai eale datge, mat leat dál, datge bohccot, daid ovdalis muitaluvvon sivaid dihte, go ruvdna lea váldán sámiin eatnama ja láddelaččaide addán visot, jekkiid ja goikeeatnamiid.
Ja de lea velá bahábut dat eatnamat, mat leat juhkkojuvvon, sárggát dálolaččaid gaskkas suomagillii.
Gos lea sarkajako, das lea stuorimus váldi dálolaččain sin sárggáideaset nalde.
Daid sámit fertejit oastit, vaikko_man olu siđale dálolaččat.
Ja dat šaddá ein dáppenai seammá lági Juhkásjávrri suohkanis sárggáiguin, vaikko dat lea Sámieatnan dát, seammá lági go lea leamaš vuollin Sámieatnan miehtá gitta Háhpáránddi rájis deike.
Muhto go lea ruvdna váldán ein sámiin eret ja addán dálolaččaide ja lea sirdon rádji veaháš ein, dasságo lea juo šaddan nu unnin, ahte sámit " eai sáhte šat birget.
Dál galgá ruvdna rahpat sámiide rabasin, maid lea bidjan gitta, jos áigu sámiid čálihit sin ealáhusgeainnuin, dahje addit sámiide soameslágáš čáláhusgeainnu, vai eai šatta sámit biidnahuvvat liiggás sakka.
Ja daid mon, gii ealán, dovddan visot, in mon dárbbaš jearrat geasge daid, ja dáid sáhtán čájehit duohtan, jos dárbbašan.
Dál gal jáhkán, sahte dat ruvdna oaidná, ahte sápmi lea dego luovosmánná šaddan govssáhallat.
Muhto ii songe šat sáhte váldit, maid lea addán dálolaččaide.
Dat lea dál lossat sámiid veahkehit, nu_ahte visot sámit ealále bohccuiguin, mat leat dál ja mat šaddet lasi.
Ja jos sámit oainnále, ahte sii ellet lasi, de sii náitalivččo nuorabun ja dagale lasi sámiid.
Muhto go sii oidnet ahte eai eale lasi sámit, go eai oaččo iežá guovllus ealáhusa, de fertejit orrut lasitkeahttá sámiid dahje náitalkeahttá ja mánáid dagahaga.
Ja gal das lea biidnu dasnai, go lea hipmu ja ráhkisvuohta eaige beasa dahkat maid rumaš dárbbaša ja maid váimmu ráhkisvuohta váikkuha — dan visot sii fertejit duššadit.
Ja dan juohkehaš ipmirda, gii jurddaša dan ášši birra.
Ja go mii geahččat iežá olmmošsogaid, got dat šaddet ja devdet dáppe Ruoŧasnai, nu_ahte mannet Ameriikii jagis 1000-rehkegin, ja doaivvun ahte mannet 10_000 Ruoŧas ja Norggas.
Ja sápmi lea dáppe leamaš vuosttaš olmmoš, ja ii leat lassánan eambbo.
Ii gullo ahte sápmi livččui mannan Ameriikii dahje šaddan láddelažžange, ja eai leat veláge nu olu ahte livččo nealgái jápmán, vaikko leat áŧestuvvon Ruoŧas ja Norggas ja Suoma eatnamis.
Bivdooahpa birra.
Návdebivddu birra — Návddiid goddit čuoiggahemiin.
Čuoiggahemiin goddet nu_ahte čuoiggahit go lea gassat muohta ja sabeha guoddá, go lea gehppes falis sápmelaš.
Ja go joksá, de časká soppiin oaivái dahje niskái, bealji vuollái ja seaibemáddagii dahje njunnái jur dan čáhppadassii — mii gohččojuvvo dikŋan — das lea hui rássi.
Iežá sadjái ii dovdda, vaikko_man garrasit časkkálii.
Muhto háhppil dat galgá, guhte ii biestte soappis ja sabehiiddis.
Návdi lea hui bahá duostut njálmmiin soappi, ja dohppe son sabehanai ja šlivge nu_ahte olmmoš ravgá sabehiid nalde eret.
Ja go olmmoš gahččá eret sabehiid nalde, de návdi njuike nala ja gáská gokko oažžu, muhto sámis lea niibi dorvun.
Son dohppe niibbi ja čugge dakkaviđe, muhto gal dat biestá gáskit soames saji, muhtumin bahábut ja muhtumin ii nu bahui.
Lea okta goansta: go návdi dohppe gihtii, de galgá coggalit gieđa návddi njálbmái gitta njielu rádjái ja de čárvet njielu máddagii, de ii návdi sáhte gáskit.
Ja nuppiin gieđain galgá čugget niibbiin, ja dál ii leat heahti.
Muhto jos návdi háhppeha dohppet bániiguin juolgái dahje gasku gieđa — giehtaruohttasii lea váralaš, jos dasa oažžu návdi —, de gáskkista, čađa gieđa mannet bánit.
Ja jos juolgái oažžu, de lea maiddá hui váralaš, go son beassá gáskit — návddis, mas leat nu guhkes bánit, dat ollet čađa juolggi — ja de gáldná juolgi nu_ahte ii sojat.
Dat lea dávjá dáhpáhuvvan nu, ahte leat gáskkáhallan nu bahui ahte goase leat jápmán, skihpan leat goit hui bahui ja guhká, muhtumin ovtta mánu ja muhtumin olles dálvvi, ja mearkkat šaddet nu_ahte bistet nu guhká go eallá.
Leat dat atnán sáitesoappinai, muhto gal návdi lea beassan gáskkašit dan_dihtenai, vaikko gal das lea stuora áhpu go lea sáitesoabbi.
Ja návddi čuoiggahallan lea buot bahámus olbmo dearvvašvuođa doalvut.
Dat galgá čuoigat nu_ahte varra njálmmis boahtá, ja báhkkana nu_ahte ferte ratti rahpat jur rabas.
Ja go lea čuoiggahan guhkás olles beaivvi, de lea bivastuvvan nu_ahte leat njuoskan visot liikebiktasat, ja de lea váiban nu ahte ii leat buorre veadjit ruoktot.
Muhto go soaitá boahtit guhkás vuovdái, ja de lea gassat muohta ja muttát, ii ila garas iige ila dimis, ja eai leat luottat duoddara guvlui, de lea muhtumin nu álki joksat.
Sahte fal ii borahala, joksá dakkaviđe.
Ja go návdi jovssahallá, de son holve ja njálmmi cakkasta nu galljin ahte čáhká vaikko olbmo oaivi, go velá lea stuora soarta.
Ja go lea árgges olmmoš, de son ballá ja jorggiha ruoktot.
Muhto lea okta goansta geahnohis olbmui, go lea muorrabáikkiin: Son njoarosta návddi gitta suohpaniinna ja de rohtte murrii bajás, ja de ii háhppet návdi gáskit suohpana gaskat.
Muhto dat galgá háhppil, ja dainna goansttain gal geahnohis olmmošnai goddá návddi.
Muhto go lea rohkkes olmmoš, de dat, go boahtá lahka, de son čurve: ' ' Návdi, ale mana šat, it don beasa šat!
" Ja de návdi jorggiha dakkaviđe ja vuolgá ovddal ja holve ja ciellá ja caggá njálmmi nu galljin go sáhttá.
Muhto go lea rohkkes olmmoš, de son ii ballá, vaikko láhttelii man_ládje.
Muhto dat lea buot bahámus mii beljiid njavve manjás ja seaibbi vuohttu, muhto go lea roahkkat ja háhppil, de son lea juo válmmastan guokte soappi, ja nuppi son coggala návddi njálbmái ja nuppiin časká.
Ja go lea ožžon bealleheggii, de son álgá mánidit ja garrudit ja dadjá: ' ' Don leat mu herggiid borran ja áldduid, ja borahal velá, garruduvvon siepman.
Duos don dal njeaccut, muhto it don leatge šat, garruduvvon siepman, eambbo mu áldduid ja herggiid borrame!
Mannan ija don leat mu buoremus vuojána gaikkodan, biro, beargalat, helveha sáhtánas, galjes gorka, guhkes bátni!
Muhto it don leatge šat mu ealu širaidahttime, garruduvvon siepman!
Jos it don leat visot goddán mu bohccuid ieš, de du garruduvvon sogat goit leat dahkan!
" Ja de son fas časkkii dego álddagasdolla ja čuggii maiddá seammá áigge.
Muhto dat návdebivdi, mii eanet goddá návddiid, son ii bealkke návddi iige garrut.
Son diehtá, ahte návdi dahká dan mii lea su virgi.
Iige son oaččo goddit eambbo go addo lohpi sutnje, dego meara báruidenai lea mearri, man allagassii sii ožžot loktanit.
Muhto dál lea bahá oažžut čuoiggahemiin ja bahá juohke lági, go leat lassánan bohccot nu_ahte leat juohke báikkis duoddariin olles dálvviid ja ordavumiin, nu_ahte návdi oažžu bohcco nu olu go háliida.
Ja dan sivas ii son dárbbaš ohcat biepmu vuvddiin.
Ja jos velá manalii vuovdáinai, de ii sus leat heahti doppege, go leat luottat juohke báikkis.
Jos vuolgá čuoiggahit, de leat čiehkarat juohke saji nu_ahte ii gávdno oppas dan meare ahte jovssalii čuoiggahemiin.
Ja nu lea seammá bahá iežánai bivdogoansttain bivdit, go leat olbmot ja bohccot nu olu dáppe Juhkásjávrri suohkanis.
Jagi 1908 manne návddit lullivuvddiide, ja olbmot čuoiggahalle juohke sajis gosa ein bohte, muhto eai ožžon, go ledje čiegarin olles eatnamat.
Iige ealuid ja olbmuid siste sáhte bivdit.
Muhto doaresbealde lea buoremus; jos livččui dušše okta siida doaresbealde iežá siiddain, ja de lea buorre guohtun, de gal oažžu, jos eai leat duoddariin meahccebohccot, de dalle ferte jorahit dušše ovttat siidda.
Ja go lea dakkár bivdi, gii máhttá bivdit ruvddiiguin ja mirkkuiguin, de gal oažžu návddiid ja iežánai elliid, getkkiid ja njálaid ja riebaniid.
Návddi galgá bivdit ruvddiiguin luotta nalde.
Návddi iežas luodda lea buorre, muhto galgá válljet dakkár báikki gokko lea njuolga mannan ja njolggi, vai ii havsse go lea johtilit manname.
Ruovddit caggojit ná: vuohččan dahkat rokki, dan sturrosaš go leat ruovddit, ja de galgá bidjat jur dakko gokko duolmmasta, ja de gokčo bearragiiguin ja muohttagiinna fas bearragat.
Ja dat galgá gokčat nu fiidnát, ahte ii dovdda leago lihkastahttojuvvon muohta, ja iežas luotta čiehkat nu_ahte ii oidno ii gosge.
Galgá bálkestit goaivvuin fiinna vaza bajás, ja go dat gahččá vulos, de dat lea dego livččui varrasii muohttán.
Ja de dat goansta easka gokčá visot olbmo luottaid ja ruvddiid, ja de gal ii dovdda meahciealli, de manná ruvddiide álkit.
Ja gieresluotta nala lea maiddá buorre, go leat bohccot mannan ja gierresiinna fas manjis.
Ja dat caggo seammá_ládje dasanai, go ovdalis lea muitaluvvon.
Dás muitaluvvo mirkobivddu birra.
Mirkobivdu fas galgá ná: go návdi lea goddán bohcco, ja jos dat velá livččui čiehkan, de son áigu boahtit ja borrat mannjil.
Ja go álgá bivdit, de galgá dan bohccos ráppi sadjái ráhkadit, man lea čiehkan.
Ja dat dahkko nunai, ahte váldojuvvo ráiski eret visot, ja de sadjái biddjojit biergobinnát juohke guvlui ráiskki sajis, ja dat galget nu olu go doaivu leamaš návddit das, go leat goddán dan bohcco.
Ja daid biergobinnáid sisa galget mirkkot.
Ja nubbi láhki lea dat, go biddjojit mirkkot olles bohcco goruda sisa.
Ja jos dat návddit bohtet ja borret, de jápmet visot.
Muhto ruvddiide ii mana oktanaga eambbo go okta, ja dat leat bahát báltut iežát, mat oidnet got geavai oktii.
Dat mirkkot galget dat, maid namma lea strigningift.
Dat guhte mirkkuid álgá atnit dahje ráhkadit, dat galgá váruhit ahte eai leat hávit dahje árbbat gieđain.
Dat lea váralaš, jos mirko beassá hávvái.
Ja njuovadettiin lea maiddá váralaš jos leat hávit, ja galgá váruhit ahte ii hádja beasa njunnái.
Ja ráhkadettiin galgá váruhit, ahte eai gahča mirkkot biktasiid nala dahje gosage, dakkár diŋgga nala, gos oččolii soames ealli borrat.
Ja dat ráhkadeapmi: galgá máŋgga_ládje ráhkaduvvot.
Jos bierggu sisa bidjá, de galgá biergu beallegalmmas, ja de dahkat niibbiin veaháš ráiggi, ja de bidjat mirkkuid dasa, lehkos olles bohccogorut dahje biergobinnát.
Ja dat biddjojuvvojit alasbuoiddi sisa maiddá.
Dat lea váibmileabbu návdi dasa, muhto lea veaháš bahát vuoksit.
Muhto dasa galgá laju bidjat hui fiidnát sisa, vai ii leat geahpas vuovssadit.
Ja biddjo dat dálgga sisanai, dakkár ginttaldálgga sisa lea álki dahkat.
Ja dat galgá dahkat vuohččan skuhpoža, man sisa lea buorre gurgalit mirkkuid ein ovtta poršuvnna guđege sievtti sisa.
Dat galgá ráma dohko ná, ahte dat galgá dahkat muorrageaži dakkára, maid coggala suddaduvvon vuoja sisa ja rohttet fas olggos, ja go galbmo, de fas coggalit vuoja sisa dassá_go lea šaddan dan mađe nanus ahte gierdá váldit eret ja bidjat mirkko sisa.
Ja go lea bidjan, de galgá deavččastit dakkár vuodjabinnáid ráiggi ovdii, ja de bidjat láiggi gitta seaktái, ja de luoitit fas vuoja sisa, ja dahkat dan dassá_go šaddá dan mađe nanus ahte gierdá golggahit.
Muhto dat láigi galgá fiinna rulláláigi.
Ja dat dohkkejit juohke eallái.
Muhto riebanii galgá unnibuččaid, ii son duostta stuorrá borrat, muhto návdi ja geatki liiko go gávdná stuorit binná son njieláda fargga.
Rieban ii mana seakteruvddiide iige návdi, muhto geatki ja njálla ja neahti, dat mannet seakteruvddiidenai.
Seakteruovddit caggojit ja ráđasárpui čadno biergu, ja de biddjo geađggi vuostá ja muoraid vuostá ja gokčojuvvo muohttagiinnanai, dušše siekti biddjo rabas.
Siektin galggalii buoidi dahje biergu.
Njála lea buorre bivdit biejus, dat atná bieju olles dálvvi duoddariin.
Ja go lea sáhpánjahki, de eallá orrut ovttat sajis.
Ja go dat orru biejus, de son manná ijaid mehciin ja beaivet boahtá fas bidjui.
Ja go bieju uvssa ovddas leat ruovddit čeahpit caggon, de dat lea vissáseamos bivdu, jos eai leat bálton.
Muhto jos leat bálton, de galgá caggat ráddasiin bieju njálmmi ovdii, de gal manná.
Muhto de ii galgga guhká diktit iskkahaga.
Dat láve botket juolggi gaskat, go šaddá guhká geahčahaga.
Muhto go ruovddit čeabehii báhccet, de buvvo fargga.
Muhto jos olgešbeale juolgi boatkana badjelis buolvva, de gal jápmá, muhto jos gurot juolgi boatkana, de eallá ja manná duoddarii, nu ahte ii gávdno goasge.
Ja dat lea juohke iežánai eallis; dat jápmá olgešbeale juolggis, go dat manná badjugit gaskat.
Dat boatkanit gaskat váibmosuonat, ja golgá várra nu_ahte jápmá.
Ja neahti maid manná seakteruvddiide, ja biddjojit dat dasanai ráiggi ovdii ruovddit; dat manná juova sisa.
Ja čeavrá bivdet maiddá seakteruvddiiguin, muhto galgá varas guolli seaktin, ja dasa galget garra ruovddit, seammá go geatkái ja návdái.
Ja bivdet dat luottas naldenai ráddasiinna.
Návddi čivgama birra.
Návdi guoddá seammá áiggiid go boazu, dušše vahku mannjil.
Ja son čivgá rohtui, ja dahká dat sáddui rokki dego rieban ja čivgá dasa.
Ja son vállje ráhppáseamos eatnama masa čivgá.
Ja bávtti vuollái son maiddá čivgá.
Ja go álgá ohcat, de galgá atnit vára gosa luottat mannet ja gos bohtet, ja jos velá livččui dakkár beana mii guorrá, de gale gávdná álkibut.
Ja návddi čivggat eai falo ila hoahpus, deid joksá suoidnemánu loahpasnai, muhto go lea buorre beana, dat gale joksá vaikko leat stuoributnai.
Geatkebivddu birra.
Geatki guoddá Márjjábeaivvi áigge.
Ja son guoddá juova sisa, jos gávdno juovva dan báikkis, gosa geatkki čivganbáiki dahje áigi šaddá.
Ja go eai leat juovat, de son dahká ráiggi eatnama sisa ja muohttaga sisa ja guddo vuollái.
Iige son čivgga galládis bievllos juvvii, muhto gokko lea gassat muohta.
Geatki ii čivgga beaivvebeallái vári, muhto ijabeallái gos lea gassa muohta.
Ja go álget su čivggat ruohttat, de son vuolgá golgat báikkis báikái viđát mánus.
Ja rieban álgá maid golggahit čivggaidis 15/5.
Ja geatkkis leat čivggat guokte ja golbma.
Muitalus got galgá oažžut geatkki čivggaid, go álgá golggahallat.
Go geatki vuolggaha, son doalvu bajás várrái, ja dan lea buorre vuohttit gosa son doalvu.
Muhto jos ii leat beana, de lea bahá joksat, muhto go lea beana, dat joksá dakkaviđe, ja olmmoš joksá maid, go beana ájiha.
Ja beana lea dakko maiddá veahkkin, go son guorrá luotta, vaikko lea bievla dahje cuoŋu.
Ja dat guorramiinna gávdná návdečivggaidnai.
( Jos návdi huomáha ahte olmmoš lea lahka, de dat doalvu eret čivggaidis.
) Ja go gávdná, de álgá ciellat, ja jos návddi iežas gávdná, de návdi álgá ogohallat beatnaga ja manná ieš dohko goabbil eai leat čivggat.
Ja de oažžu árvidit ahte doppe leat čivggat gos son boahtá.
Ja de ii leat iežá go váldit čivggaid.
Muhto jos lea juova siste, de lea gal bahá gávdnat; čivggat ruhttet geađgegaskkaid, ja muhtun geađggit nu stuorrát dego stobut.
Lasi geatkebivddu birra ja riebanbivddu birra.
Go geatki lea borrame bohcco goruda, mii lea jápmán dahje návdi goddán dahje geatki ieš, de galgá caggat ruvddiid geatkki iežas luotta nala.
Ja go lea caggan seammá_ládje go návdái ja lea válmmas, de galgá bálkestit goaivvuin muohttaga bajás, ja go dat muohta gahččá eatnamii, de lea dego livččui almmis muohttime.
Ja de ii dovdda ii oktage meahciealli, ahte das leat varas luottat.
Ja dan galgá dahkat juohke meahcieallái, go lea caggan ja gokčan ruvddiid.
Dat galgá seammá_ládje riebaniinai caggat ja gokčat ruvddiid; muhto ii galgga mannat rastá riebana luotta ii gokkoge go áigu caggat ruvddiid.
Ja ruovddit galget faskojuvvot, ruosta visot eret, ja de ruvvejuvvot gaskasiiguin ja dan soarttat eatnamiinna gosa áigu caggat ruvddiid.
Ja ii galgga rabas gieđain guoskkahit ruvddiid.
Dat galget ráinnas fáhcat, eaige galgga sáibbuin basson.
Eaige galgga giissás adnot, gos leat máŋga dálkasa mat šaddet báidnit fáhcaid.
Ja ođđa gistát — lea velá buoret, go leat ođđasat.
Guoddima ja čivgama birra.
Boazu guoddá Válboraáigge vuosttaš, go lea čakčat leamaš vuoimmi nalde.
Ja návdi guoddá maiddá áraheamus seammá áigge.
Ja návddis leat čivggat, 10 ja 9 ja 8 ja 7 ja 6 ja 5 ja 3.
Ja njálla guoddá ovdal Eretbeaivvi.
Ja njálas leat maiddá olu, 12 ja 10 ja 7 ja 5.
Ja geatki guoddá Márjjábeaivvi áigge.
Ja rieban veaháš mannjelaš.
Ja riebanis leat 9 ja 5 ja got soitet.
Ja guovžžas 2 ja 3.
Ja sarvva guoddá maid árrat dego áraheamos boazu.
Ja neahti guoddá seammá áigge go njálla.
Ja goaskin ja fálli maiddá guddet veaháš mannjelaš Márjjábeaivvi.
Ja rievssat guoddá Eretbeai-gaskka áigge ja mannjil, ja giron ein mannjil.
Ja čáhcelottit leat maiddá manjihat muhtumat.
Sarvvabivddu birra.
Sarvvabivddus galgá maiddá váruhit ahte ii huma, iige galgga vázzit fásttit nu_ahte doadjala muoraid dahje manná muoraid njeaiga.
Dat lea belljes ja njunnes, son gullá ja haksá, ja de ballá.
Muhto son lea nu viissis ealli, ahte orru beare suohkadasain, ja dan lea bahá oaidnit.
Dat dáiddálii buoremus ahte fáktelii dakkár báikkiin gos dat orrot.
Muhto dat livččui buoremus, jos livččui sarvvabeana, dainna gale oččolii fargga.
Biertnabivddu birra.
Go biertna oidnet gos lea, de vulget njáhkat, ja nu siivvut galgá njáhkat, ahte ii galgga rissige doddjot.
Ja galgá mieđábeale njáhkat, vai ii oaččo hája.
Ja go lea roahkkat, ii bala, de dat báhčá dego rievssaha.
Muhto jos ii deaivva jámas, de lea váralaš, de gale suhttá ja boahtá nala, muhto de galgá viehkat doarrásii dan báikkis gos bážii.
Bierdna ruohtasta dohko, goappil bissu gulai bávkkiheame, ja go boahtá dan báikái gos bissu gulai bávkkiheame, de son čuoččui ja geahčai gos dat lea.
Ja jos dalle oaidná, de son gaikkoda dakkaviđe, muhto go ii oainne, de son vuolgá ja manná eret, jos ii leat jápminhávi ožžon.
Ja lea datnai gullon, ahte go bierdna lea bážas, dainna de dat ii jáme šat.
Dat lea dego livččui luođđadiehtti; go luođđa boahtá, de dušše snelke njálmmiin dohko gokko luođđa boahtá.
Ja vaikko olggos varra cirge dakko gokko luođđa boahtá, muhto go son snelke njálmmiin, de son bisseha vara ja váldá várkka eret.
Dan leat oaidnán biertnabivdit jur čielgasit.
Muhto ii leat dánáigásaš bissuiguin nu várra go boaresáigásaš bissuiguin, maid ii ožžon luođđagii nu hoahpus go dáláš bissuid, mat luđejuvvojit bađas, mat gohčoduvvojit givvirin.
Okta bivdogoansta biertnabivdui: dat galgá sáiti, mainna čuggejuvvo bierdna.
Ja dat galgá čuggejuvvot dainna_lágiin, ahte sáiti galgá čihkosis gieđa vuolde, ja sáitenađđa dohko guhkkin sealggebealde.
Ja go bierdna boahtá olbmo nala, de olmmoš galgá luoitilit sealggális, ja de bierdna bastá sáitái, ja de galgá olmmoš jorggihit birralis ja hoigadit sáitti ein biertna sisa ja deaddit eatnama vuostá.
Muhtumin gávdnet biertna, go lea mannan nohkkat goahtái.
Dat ohccojuvvo ná.
Go čakčat vuosttaš muohtan vuhttet biertna luotta, ja de manná manjis dassá_go álgá mohkkeluottaid dahkat, de galgá vuolgit garvit birra.
Ja go lea beassan birra, de galgá diktit dan beaivvi nu, ja nuppi beaivve vuolgit ja mannat fas birra.
( Go lea beassan birra dan ealli maid lea bivdime, de lea dat ealli olu roahkkadeabbu dahje jálut, dan beassá báhčit olu buorebut.
) Ja jos ii leat vuolgán eret, de lea nohkkan daidda, ja de galgá mannat birra siskelaš juohke geardde, dassážii_go oaidná gos lea ráigi gokko lea mannan sisa.
Ja de galgá diktit dalle ja mannat fas vahku geažes geahččame.
Ja de galgá bidjat mearkka ráiggi ovdii, vai oaidná velgo lea siste, go boahtá manjit goddit.
Ja go lea muohta gasson, de galgá mannat goddit.
Ja de galget golmmas, guovttis coggalit gáŋggaid ruossut dahje ristii biertna goahteuksaráigái, ja goalmmát galgá válmmas čuolastit oaivái, go bierdna boahtá geahččat olggos, go sii čurvejit olggos.
Ja go son coggala oaivvi olggos de son geahččá man olus dat leat, ja jos ii háhppet dalle de čuolastit, ja de bierdna, go nuppádis boahtá olggos, de lea dego dolla.
Ii háhppet šat čuolastit, muhto dalle_go vuohččan boahtá geahččat, dalle lea álki háhppehit, jos ii leat ila árgi.
Ja dat olbmot leat gáŋggaiguin dan dihte ahte dollet, vai ii bierdna beasa olggos nu hoahpus, ovdalgo lea čuolastuvvon oaivái.
De gal luitet olggos, ja go jur beassá olggos, de son jápmá.
Ja de sii njuvvet ja váldet olu dálkasa biertna gorudis.
Sáhppi lea buorre váibmovihkái ja hávvái ja ein iežá sisvihkái.
Ja giegir lea buorre dasa go šaddá sámpá.
De galgá mielkki njoarrat čađa golmma geardde, ja de juhkat dan.
Ja biertna vuodja lea hui buorre suotnavuoiddas jiektavihkái ja vuhččohagaide ja skohpalastimii.
Bierdna bivdojuvvo gielain maiddá, ja son darvána, gii máhttá giellat.
Giela galgá goartila eatnamis bajás, ja son darvána gal dasa.
Ja sus leat bánit, muhto ii son bora bátti, muhto gožžá bátti nala ja de ein geahččala gaikkihit, goas lea gožža boaldán bátti.
Ja ii dat dárbbaš guhká, ovdalgo lea levvon nu_ahte dat boatkana.
Muhto gii bivdá, dat galgá iskat dávjá.
Ja dainna_lágiin lea olu goddán biertnaid.
Ja báddi galgá bárkejuvvon, vai ii havsse bátti bierdna.
Ja dasa galgá dahkat áiddi doarrásii dakko gokko láve golgat bierdna, ja de dasa uvssa, ja dasa giela.
Ja dat goansta go jugahuvvo bierdna.
Dat galgá diehtit biertna golgangeainnu.
De galgá alit láirelihti sisa bidjat viinni gaskasiid sisa dahje skirriid sisa.
Ja go bierdna boahtá daidda báikkiide, de son haksá guhkás juo, ja vuolgá dakkaviđe ohcat.
Ja go gávdná, de juhká visot, vaikko livččui man olu.
Ja de šaddá nu gárremiidda ahte ii ipmir ii maidege, ja son bišku ja láhttat juohke lági.
Ja dalle gullá olmmoš guhkás juo.
Ja dat mannet eahkedis- ja iđedisveiggiid guldalit, ja go gullájit, de mannet ja báhčet; dalle ii son gula iige havsse.
Ja gal son juhká nunai ahte jápmánai.
Ja lea datnai, go oktii gávdná viinni ja juhká ja beassá dearvan, de son álgá iskat hui dávjá.
Ja dat leai hui álki, go oažžu oktii juhkat, de bidjá fas ja álgá fáktet.
Gal dat boahtá iskat dávjá, iige dat manage guhkás dein báikkiin, gos lea okte viinni gávdnan.
Bohccot maiddá baldet biertna dálvet su nohkkanbáikkis.
Ja dalle gale ožžot geain leat bissut, muhto eai bissu haga oaččo velá dálvetge.
Muhto gal nunai geavvá ahte bivdet ja báhčet heajos bissuiguin, muhto go lea ila unna bissos, gal dat bistet eallit ja gárgidit, ja de manná duoddariidda, ja de láhppo luodda.
Duottar lea maid ladni ollosiid leamaš dolin, ja lea velá dálnai soapmásii.
Go sápmi ballá, de manná son duoddarii, ja de ii gávnna doppe ii miige.
Das leat dakkár goansttat, ahte dahkat muohttagii ráiggi, ja manná dohko ja gokčá ráiggi, ja doppe lea hui bivval.
Ja son dahká dan dávjá go lea duoddaris, ja ii olle gođiid lusa, ja šaddá borga.
Ja go sii leat reainnideame, de dalle maiddá mannet muohttaga sisa go lea čoaskkis.
Muhto eai visot, muhto dušše julggiid cogget muohttaga sisa, ja doppe lea hui liekkas.
Biertna birra.
Bierdna lea imaš ealli, mii eallá borahaga olles dálvvi.
Ja son ii vašut dan olbmo gii boahtá su lusa ja ii daga maidege sutnje.
Son lea lohpidan, ahte ii son daga maidege dasa guhte boahtá su lusa bidjui, vaikko son sávolaččas válddii oaivvi eret, go álggii su bidjat báddái ja roaŋkesuorpmaiguin gaccui su čalmmiid, dainna son suhtai ja válddii oaivvi eret sávolaččas.
Ja sávolaš leaige soames iežá soarttat olmmoš.
Muhto iežát guđet bohtet biertna goahtái, daidda ii son daga maidege.
Muhtumin báhtarit ruoššaid ovddas; daid ii bierdna vašut, vaikko orole olles dálvvi.
Ja lea gullon ahte okta nieida lea orron olles dálvvi biertna goađis, ja ulddat bibme nieiddanai.
( Bierdna orru dálvet ovttas ulddain; ulda buktá biepmu guvžii, ja ii guovža ealege muđui, go ulda biebmá guovžža.
) Ja son maiddá nohkai hui bures dálvvi dego bierdna.
Ja bierdna leai varis, ja dat dagai máná dan niidii.
Ja dat mánná leai bárdni, ja šattai nubbi giehta biertna ja nubbi olbmo.
Ja son ii atnán rabas ii goasge dan gieđa.
Ja okta olmmoš siđai čájehit, vaikko son dajai, ii son sáhte čájehit, dat lea váralaš.
Muhto ii dat olmmoš jáhkkán, muhto siđai čájehit, ja de son viimmat čájehii.
Ja go rabai dan olbmui, de ii son sáhttán doallat, de son spežžii dan olbmos ámadaju cuovkkas.
Ja de oidne olbmot, ahte duohta dat lea, maid son muitalii gieđa birra.
Váralaččamuš bivdu.
Go álgá biertnaid doarrádallat ja guoradit luoddaráigge, dat lea dainna_lágiin váralaš, ahte go bierdna fuomáša ahte olmmoš lea manjis, de son manná ja dahká mohkkeluotta, ja de manná luotta gurrii veallahit.
Ja go olmmoš boahtá luoddaráigge, de son lea fákteme luotta guoras, ja de rohkkáha — ja speaččui jámas olbmo.
Ja dat lea dáhpáhuvvan dávjá, go olbmot leat vuolgán guorrat luoddaráigge.
Muitalus ovtta olbmo birra, guhte vulggii biertna doarrádallat giđđat, ja jovssai ein máŋgga geardde, ja ii ein oaidnán ja de balddii.
Ja bierdna suhtai ja manai ovtta jogašskálvvi vuollái fáktet.
Ja go olmmoš čierastii dan skálvvi badjel, de bierdna rohkkáhii ja gaikkodii dasanaga; ii háhppehan ii maidege, ja gaikkui ámadajus náhki visot badjel oaivvi, ja julggiid gaikkui jur guovtti guvlui.
Ja dan olbmo namma leai Mávnos.
Ja dan jogažis lea velá dálnai dat namma Mávnos-rohki gurra dahje jogaš.
Ja dat báiki lea Norggas, Nuorta-Ráissas, nuorttabealde Mollešjohka, lullebealde fas dat unna jogaš, man namma lea dat mii lea ovdalis muitaluvvon.
Ja dasa ii leat eambbo go 80 jagi árvvu dan rájis 1908.
Biertna láhka lea dakkár, ahte jos bierdna goddá olbmo, de ii son oaččo leabu nohkkat dálvet.
Ja dat leat boares áiggi sámit ipmirdan, ahte biertnas lea oamedovdu.
Ja nubbi: jos ulddat leat su biebmit dálvet, de eai sii fuola šatain go lea suosttuhan olbmo varra iežas.
Ja nubbi dáhpáhus leai seammá áiggiid; ja seammálágáš dáhpáhus lea dáhpáhuvvan Gárasavvonis.
Gárasavvonis badjelis girkogili, go sámit gávdne biertna varas luotta, de sii vulge guorrat.
Ja sii ledje 7 sámi, ja sin oaivvi namma lea Gievra-Mortu.
Ja sis ii lean bissu iige sáitige, muhto ákšu leai sis, mainna sii jurddaše goddit, go leai cuoŋu, nu_ahte ii guoddán muohta biertna, ja olbmo guttii dego rievssaha.
Ja go sii gávdne biertna, de son rohkkáhii go son diđii, ahte eai leat vieljažagat, mas ballá bierdna bahámusat; son diehtán lea, ahte dat veahkeheaba nubbi nuppi, muhto go eai leat vieljažagat, de diehtá bierdna, ahte dat ballájit eanas, ja guđđet ovtta borahallat.
Ja dan_dihte son rohkkáhii deid, vaikko oinnii ahte dat leat olus, ja go velá oinnii ahte juo balláje.
Muhto Gievra-Mortu ii ballán, ja akta iežá velá, guhte galggai álgit veahkkin Mortui.
Muhto ii son duostan, muhto ii son jur ballánge, muhto geahčai got geavvá.
Ja bierdna bođii Morttu nala, ja Mortu dajai: " Álgu fággádit!
' ' Ja de bierdna álggii fággádallat, ja bierdna viggagođii suhttat, go Mortu leai nu gievra, ja de álggii bierdna gáskkašit.
Mortu dajai birdnii: " Ale ane beatnaga goansttaid!
" Ja de soai fággádalaiga ja Mortu čuorvvui guoimmis boahtit veahkkin.
Ja go bierdna dan gulai, de son vulggii bártni lusa ja dohppii gitta, ja duolmmui stuora rokki muohttagii ja de bijai bártni dan roggái ja govččai muohttagiiguin.
Ja ii son dasa dahkan ii maidege iežá, muhto guoskkai gazzageahči muhtui veaháš.
Ja Mortu ii duostta vuolgit eret, vaikko oinnii ahte gal dál bierdna dahká maid háliida.
Ja go leai bártnis geargan bierdna, de son bođii fas Morttu nala, ja de fággádalaiga fas.
Ja de bierdna oaččui vuollái Morttu, ja de Mortu dagai jábmin.
Ja de bierdna luittii ja son manai veaháš mátkki, ja bođii fas guldalit vissásii leago jápmán.
Ja son guldalii njunneráiggiid njuniin ja guldalii gieđavuliid.
Ja olmmoš dagai nu jápmin, ii son vuoigŋan ii vehášge dalle_go leai bierdna guldaleame.
Ja bierdna guldalii njuniin bahtaráigginai, muhto go ii olmmoš lihkkan, de son jáhkii ahte jápmán dat lea, ja de vulggii eret.
Ja go manná, de geahččá ein, lihkká go, ja go ii oaidnán lihkkame, de manai eret.
Ja Mortu veallahii dasságo oinnii ahte bierdna manai.
Ja de rokkai bártni muohttaga siste eret, ja de vulggiiga ruoktot.
Muhto bierdna leai gáskkiidan njuni ja baksama Morttus nu ahte bánit báhče rabas.
Muhto elii son gale guhká ein mannjil.
Ja go gulai okta boares bierdnabivdi, ahte bierdna lea leamaš lahka — son leai goddán olu biertnaid, ja son leai ožžon nama Bierdna-Mihkkal — ja go son vuolgigođii, de su iežas áhkká gilddii: " Ale vuolgge suhttan biertna lusa, dat lea váralaš!
" Muhto boares guovžagoddi ii ipmirdan ballat.
